<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="De Maupassant mladší">
    <meta name="apple-mobile-web-app-capable" content="yes">
    <title>De Maupassant mladší</title>
    <link rel="stylesheet" href="./style/style.min.css" media="screen" integrity="sha256-pEuscjPgvhH0ekmdpkE3UVcIAkWSiOAQAo0vH/3xy5I=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Theodore Dreiser: Americké osudy">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Americké osudy">
    <meta property="og:title" content="Americké osudy">
    <meta property="og:type" content="book">
    <meta property="og:book:author" content="Theodore Dreiser">
    <meta property="twitter:title" content="Theodore Dreiser: Americké osudy">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./americke_osudy_011.html">
    <link rel="next" href="./americke_osudy_013.html">
    <meta name="nb-order" content="8">
    <link rel="self" href="americke_osudy_012.html">
    <meta name="nb-identifier" content="dreiser-americke-osudy-4e80933">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="10955" data-nb-chars="65822">
    <nav role="doc-toc">
      <ul class="plain section">
        <li><a href="americke_osudy_005.html">Sv.&nbsp;Columba a&nbsp;řeka</a></li>
        <li><a href="americke_osudy_006.html">Dříči v&nbsp;činžácích</a></li>
        <li><a href="americke_osudy_007.html">Ústraní vyřazených</a></li>
        <li><a href="americke_osudy_008.html">Útočiště</a>
          <ol class="headings-toc">
            <li><a href="americke_osudy_008.html#i">I</a></li>
            <li><a href="americke_osudy_008.html#ii">II</a></li>
            <li><a href="americke_osudy_008.html#iii">III</a></li>
            <li><a href="americke_osudy_008.html#iv">IV</a></li>
            <li><a href="americke_osudy_008.html#v">V</a></li>
            <li><a href="americke_osudy_008.html#vi">VI</a></li>
            <li><a href="americke_osudy_008.html#vii">VII</a></li>
            <li><a href="americke_osudy_008.html#viii">VIII</a></li>
          </ol>
        </li>
        <li><a href="americke_osudy_009.html">Na okraji života</a>
          <ol class="headings-toc">
            <li><a href="americke_osudy_009.html#muži-venbsptmě">Muži ve&nbsp;tmě</a></li>
            <li><a href="americke_osudy_009.html#muži-vbouři">Muži v&nbsp;bouři</a></li>
            <li><a href="americke_osudy_009.html#muži-venbspsněhu">Muži ve&nbsp;sněhu</a></li>
          </ol>
        </li>
        <li><a href="americke_osudy_010.html">Přízrak zlata</a></li>
        <li><a href="americke_osudy_011.html">Půjdete na chvíli ke mně?</a></li>
        <li><a href="americke_osudy_012.html">De Maupassant mladší</a></li>
        <li><a href="americke_osudy_013.html">Písničkáři</a></li>
        <li><a href="americke_osudy_014.html">Princ zlodějem</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./americke_osudy_011.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="20"><span class="idea" data-nb-ref-number="1" id="idea1" data-nb-words="3" data-nb-chars="20">De Maupassant mladší</span></h1>
        <section>
          <p class="chunk" data-nb-ref-number="2" data-nb-words="151" data-nb-chars="925"><span class="idea" data-nb-ref-number="2" id="idea2" data-nb-words="151" data-nb-chars="925">Objevil se&nbsp;přede mnou na&nbsp;jaře roku 1906 jako urostlý, otužilý, duševně bystrý čtyřiadvacetiletý nebo pětadvacetiletý muž pevně hledících očí, dosti nepřístupný, přitom však útočný a&nbsp;načepýřený; prostě jako typ dychtivě životného člověka. Nemluvil mnoho, všechno, co&nbsp;jsem před ním řekl, přijímal zřejmě s&nbsp;určitou výhradou a&nbsp;hned při prvním setkání na&nbsp;mne udělal veliký dojem. Musím se&nbsp;přiznat, že&nbsp;se&nbsp;mi&nbsp;velmi líbil, i&nbsp;když jsem okamžitě poznal, že&nbsp;já&nbsp;jsem na&nbsp;něj příliš velký dojem neudělal. Byl jsem asi o&nbsp;deset let starší a&nbsp;stal jsem se&nbsp;(a&nbsp;to nevěděl) zcela nedávno šéfredaktorem nedůležitého časopisu, z&nbsp;kterého jsem měl udělat něco lepšího. Aby si&nbsp;vydělal několik dolarů, připravil pro dřívějšího šéfredaktora velmi směšný článek, jakousi hloupost o&nbsp;tom, že&nbsp;novinářství může být životní drahou i&nbsp;pro ženy. Buď ten článek byl objednán, nebo ho&nbsp;k&nbsp;němu vybídli, ale měl jsem pocit, že&nbsp;jej napsal jen proto, aby dostal peníze.</span></p>
          <p class="chunk" data-nb-ref-number="3" data-nb-words="38" data-nb-chars="234"><span class="idea" data-nb-ref-number="3" id="idea3" data-nb-words="38" data-nb-chars="234">„Proč maříte čas takovými věcmi?“ zeptal se&nbsp;jsem s&nbsp;úsměvem a&nbsp;pokoušel jsem se&nbsp;ho&nbsp;tak současně kritizovat i&nbsp;povzbudit, neboť se&nbsp;mi&nbsp;už&nbsp;zprotivilo mnoho podobných objednávek, jež učinila dřívější redakce a&nbsp;jichž nyní nebylo možno použít.</span></p>
          <p class="chunk" data-nb-ref-number="4" data-nb-words="23" data-nb-chars="135"><span class="idea" data-nb-ref-number="4" id="idea4" data-nb-words="23" data-nb-chars="135">„Připadáte mi&nbsp;jako člověk, který má&nbsp;na&nbsp;takovéhle věci příliš mnoho síly i&nbsp;zdravého smyslu. Proč nezkusíte něco, co&nbsp;by&nbsp;stálo za&nbsp;námahu?“</span></p>
          <p class="chunk" data-nb-ref-number="5" data-nb-words="73" data-nb-chars="455"><span class="idea" data-nb-ref-number="5" id="idea5" data-nb-words="73" data-nb-chars="455">„Za námahu!“ naježil se&nbsp;jako vzpurný polární pes, kterého mi&nbsp;mimochodem připomínal. „Ukažte mi&nbsp;v&nbsp;tomhle městě časopis, který by&nbsp;koupil něco, o&nbsp;čem bych si&nbsp;myslil, že&nbsp;mi&nbsp;to&nbsp;stojí za&nbsp;námahu! Jste jako všichni ostatní: mluvíte velkoryse, ale ve&nbsp;skutečnosti nic příliš významného nechcete. Chcete patrně nějaké maličkosti, napsané podle pravidel nebo podle ‚našich požadavků‘. Znám to. Dejte to&nbsp;sem. Nevnucuji vám to. Bylo to&nbsp;objednáno, ale hodím to&nbsp;do&nbsp;koše.“</span></p>
          <p class="chunk" data-nb-ref-number="6" data-nb-words="154" data-nb-chars="894"><span class="idea" data-nb-ref-number="6" id="idea6" data-nb-words="154" data-nb-chars="894">„Jen ne&nbsp;tak rychle! Ne&nbsp;tak rychle!“ odpověděl jsem pln obdivu k&nbsp;jeho odvaze a&nbsp;pohnut pohrdáním, které měl pro americké poměry ve&nbsp;vydávání časopisů a&nbsp;knih. Byl po&nbsp;svém způsobu tak mladý, drsný i&nbsp;dravý, úplně živočišný, ale jak při tom zajímavý! Bylo v&nbsp;něm něco právě tak svěžího a&nbsp;čistého jako v&nbsp;čerstvě zoraném poli nebo v&nbsp;panenské prérii. Představoval v&nbsp;mých očích všechnu mladou nefalšovanou sílu mé&nbsp;země, ale měl nad ni&nbsp;ještě víc „údernosti“, a&nbsp;to alespoň po&nbsp;intelektuální stránce. „Jen se&nbsp;nerozčilujte a&nbsp;nebručte,“ chlácholil jsem ho. „Vím, že&nbsp;je&nbsp;to&nbsp;pravda, co&nbsp;tady říkáte. Opravdu nechtějí takové věci, které vy&nbsp;můžete nabídnout. Ani já&nbsp;je&nbsp;nechci. Jestliže člověk pracuje pro někoho jiného, jak to&nbsp;většinou děláme, pro nějaký ten vydavatelský podnik, nikdy se&nbsp;nemůže dostat dost vysoko nad obecné požadavky a&nbsp;vkus. Bylo to&nbsp;se&nbsp;mnou přesně tak jako s&nbsp;vámi. I&nbsp;teď je&nbsp;to&nbsp;tak. Odkud pocházíte?“</span></p>
          <p class="chunk" data-nb-ref-number="7" data-nb-words="18" data-nb-chars="94"><span class="idea" data-nb-ref-number="7" id="idea7" data-nb-words="18" data-nb-chars="94">Řekl mi&nbsp;to&nbsp;– pocházel z&nbsp;Missouri&nbsp;– a&nbsp;před několika málo lety přišel z&nbsp;univerzity tohoto státu.</span></p>
          <p class="chunk" data-nb-ref-number="8" data-nb-words="5" data-nb-chars="28"><span class="idea" data-nb-ref-number="8" id="idea8" data-nb-words="5" data-nb-chars="28">„A&nbsp;co vlastně chcete dělat?“</span></p>
          <p class="chunk" data-nb-ref-number="9" data-nb-words="67" data-nb-chars="388"><span class="idea" data-nb-ref-number="9" id="idea9" data-nb-words="67" data-nb-chars="388">„Proč by&nbsp;vás to&nbsp;mělo zajímat?“ řekl podrážděně s&nbsp;rostoucím a&nbsp;již zřejmým přesvědčením o&nbsp;své nadřazenosti i&nbsp;s&nbsp;jistým odstupem, jako by&nbsp;mu&nbsp;moje otázka byla velmi proti mysli a&nbsp;jako by&nbsp;v&nbsp;ní viděl projev blahosklonnosti a&nbsp;dotěrnosti. „Kdybych vám to&nbsp;řekl, patrně byste tomu ani nerozuměl. Teď zrovna chci psát tolik článků pro časopisy, kolik jich bude třeba, abych se&nbsp;uživil, to&nbsp;je&nbsp;všechno.“</span></p>
          <p class="chunk" data-nb-ref-number="10" data-nb-words="169" data-nb-chars="1040"><span class="idea" data-nb-ref-number="10" id="idea10" data-nb-words="169" data-nb-chars="1040">„Člověče!“ zasmál jsem se&nbsp;tomu pohlavku. „Jak do&nbsp;toho umíte jít! Jste opravdu zajímavý. Ale řekněme, že&nbsp;bychom přece jen začali vyjednávat. Rád byste dělal něco hodně zajímavého a&nbsp;dostal za&nbsp;to&nbsp;peníze. Líbíte se&nbsp;mi&nbsp;a&nbsp;v&nbsp;každém případě mi&nbsp;připadáte jako člověk, který by&nbsp;mohl dělat věci, jaké potřebuji, nebo aspoň některé z&nbsp;těch věcí. Chcete tedy dělat co&nbsp;možná věci, které by&nbsp;byly co&nbsp;nejméně hloupé&nbsp;– něco lepšího než tohle. A&nbsp;já potřebuji články, ve&nbsp;kterých by&nbsp;bylo co&nbsp;nejméně pošetilostí, jen tolik, aby je&nbsp;vůbec bylo možno v&nbsp;tomhle časopise tisknout&nbsp;– chtěl bych zachytit opravdovou barvu newyorského života, bude-li možno něco takového tisknout v&nbsp;takovémhle obyčejném časopise. Zhruba řečeno, představoval bych si&nbsp;to&nbsp;takhle,“ a&nbsp;v&nbsp;obrysech jsem mu&nbsp;pověděl, jak jsem zamýšlel zaměřit časopis, který mi&nbsp;byl svěřen. Stal jsem se&nbsp;šéfredaktorem chudokrevného měsíčníku „pro lepší společnost“, známého pod jménem <em>Broadway</em> (!) a&nbsp;pokoušel jsem se&nbsp;jej proměnit ve&nbsp;velkoměstský obrázkový list, rozšířený po&nbsp;celé zemi nebo i&nbsp;v&nbsp;cizině. Trochu roztál.</span></p>
          <p class="chunk" data-nb-ref-number="11" data-nb-words="73" data-nb-chars="458"><span class="idea" data-nb-ref-number="11" id="idea11" data-nb-words="73" data-nb-chars="458">„Nu dobrá, máte-li s&nbsp;tím takovéhle záměry, snad to&nbsp;k&nbsp;něčemu povede. Nevím. Je&nbsp;<em>docela možné</em>, že&nbsp;právě vy&nbsp;to&nbsp;dokážete.“ Zdůraznil slova „docela možné“. „Ať tak, nebo tak, stojí to&nbsp;za&nbsp;zkoušku. Soudí-li člověk podle bezcharakterních šéfredaktorů a&nbsp;časopisů v&nbsp;tomhle městě, nechce v&nbsp;Americe nikdo nic slušného.“ Našpulil ústa. „Mám ctižádost, ale v&nbsp;časopisech tohoto města nebo možná celé téhle země se&nbsp;patrně neuplatním. Nevěděl jsem, že&nbsp;tady mají nastat změny.“</span></p>
          <p class="chunk" data-nb-ref-number="12" data-nb-words="61" data-nb-chars="388"><span class="idea" data-nb-ref-number="12" id="idea12" data-nb-words="61" data-nb-chars="388">„Nastanou,“ řekl jsem. „Ale nesmíte ovšem od&nbsp;toho očekávat příliš mnoho. Přes všechno to&nbsp;má&nbsp;zůstat obecně líbivý časopis. Uvidíme teprve, jak daleko budeme moci jít s&nbsp;věcmi opravdu zajímavými. Znáte-li nějaké lidi, kteří se&nbsp;vám podobají, přiveďte je. Budu je&nbsp;potřebovat. Zaplatím vám za&nbsp;tenhle článek, ale tím způsobem, že&nbsp;vám dám vyšší honorář, až&nbsp;mi&nbsp;přinesete něco lepšího, souhlasíte?“</span></p>
          <p class="chunk" data-nb-ref-number="13" data-nb-words="56" data-nb-chars="334"><span class="idea" data-nb-ref-number="13" id="idea13" data-nb-words="56" data-nb-chars="334">Usmál jsem se&nbsp;a&nbsp;on se&nbsp;také usmál. Byla v&nbsp;něm vřelost, jež byla nakažlivá, jestliže se&nbsp;uvolil podlehnout, ale vždy to&nbsp;byla vřelost potlačovaná, cynická, trochu zatrpklá; vřelost záměrně spoutaná, jak mě&nbsp;napadlo. Odešel a&nbsp;spatřil jsem ho&nbsp;teprve asi za&nbsp;týden, kdy mi&nbsp;přinesl svůj první pokus, jímž chtěl vyhovět tomu, co&nbsp;jsem potřeboval.</span></p>
          <p class="chunk" data-nb-ref-number="14" data-nb-words="90" data-nb-chars="557"><span class="idea" data-nb-ref-number="14" id="idea14" data-nb-words="90" data-nb-chars="557">Mezitím jsem se&nbsp;zabýval organizováním redakce, v&nbsp;níž, jak jsem se&nbsp;po&nbsp;onom setkání rozhodl, měl být pokud možno i&nbsp;on. Chtěl jsem ho&nbsp;přijmout jako stálého zaměstnance, který by&nbsp;psal „mimořádné články“, pokud by&nbsp;se&nbsp;ovšem chtěl v&nbsp;psaní takových článků vycvičit. Připadal mi&nbsp;tak inteligentní a&nbsp;ctižádostivý, že&nbsp;sliboval velmi mnoho. I&nbsp;když v&nbsp;onom článku, který mi&nbsp;odevzdal, když zase přišel, nebyly základní myšlenky příliš dobře uspořádány a&nbsp;nebylo v&nbsp;něm dost využito nejlepších míst, byl to&nbsp;přece jen hlavně po&nbsp;výrazové stránce článek neobyčejně dobře napsaný.</span></p>
          <p class="chunk" data-nb-ref-number="15" data-nb-words="191" data-nb-chars="1141"><span class="idea" data-nb-ref-number="15" id="idea15" data-nb-words="191" data-nb-chars="1141">Další věc, kterou jsem mu&nbsp;svěřil, aby se&nbsp;o&nbsp;ni pokusil, byla dokonce ještě lepší. Pamatuji-li se&nbsp;dobře, byl to&nbsp;vzrušující obraz východních newyorských čtvrtí, který měl podle jeho záměru zaujmout čtenáře nežijící v&nbsp;tomto městě, ale zatímco to&nbsp;bylo napsáno výjimečně dobře, pokud jde o&nbsp;barvu a&nbsp;určitost výrazu i&nbsp;pokud jde o&nbsp;výběr slov, opět tomu jako při prvním pokusu chybělo uspořádání nejúčinnějších míst. Vysvětlil jsem mu&nbsp;to&nbsp;a&nbsp;současně jsem mu&nbsp;zcela jasně naznačil, že&nbsp;kdyby dovolil, mohl bych mu&nbsp;v&nbsp;tom poradit. Byl ochoten naslouchat, dokonce vypadal dychtivě, i&nbsp;když se&nbsp;stále tvářil zdrženlivě, jako by&nbsp;se&nbsp;mně chtěl přizpůsobovat do&nbsp;značné míry, dál však ani o&nbsp;krok. Rychle pochopil, jak je&nbsp;třeba věc uspořádat, a&nbsp;když pak na&nbsp;ní&nbsp;pracoval u&nbsp;stolu v&nbsp;jedné z&nbsp;kanceláří, přinesl mi&nbsp;výsledek, který byl takřka již úplně uspokojivý. Za&nbsp;další týdny a&nbsp;měsíce, když takto se&nbsp;mnou pracoval na&nbsp;„mimořádných“ i&nbsp;jiných článcích, pochopil nakonec můj způsob zpracování nebo alespoň nalezl svůj vlastní způsob, s&nbsp;kterým jsem byl právě tak spokojen, a&nbsp;to mě&nbsp;velmi potěšilo. O&nbsp;málo později jsem ho&nbsp;přijal jako stálého člena redakce s&nbsp;pravidelným platem.</span></p>
          <p class="chunk" data-nb-ref-number="16" data-nb-words="159" data-nb-chars="964"><span class="idea" data-nb-ref-number="16" id="idea16" data-nb-words="159" data-nb-chars="964">Když se&nbsp;po&nbsp;tom teď ohlížím, bylo to&nbsp;naše úsilí dojemné a&nbsp;byly dojemné i&nbsp;podmínky, za&nbsp;kterých jsme se&nbsp;pokoušeli uskutečnit své záměry&nbsp;– všechny ty&nbsp;drsné obchodní požadavky a&nbsp;teorie, které stály za&nbsp;celou tou věcí, nutnost vysvětlovat stále své záměry a&nbsp;bojovat za&nbsp;věci, o&nbsp;kterých, jak jsem o&nbsp;tom tehdy smýšlel, nemělo by&nbsp;se&nbsp;ani diskutovat. Byli jsme v&nbsp;nových místnostech nové budovy, kde bylo ještě plno stavebního dříví, a&nbsp;čekali jsme na&nbsp;dokončení stěn, které, jak kdosi poznamenal, „měly nás jednoho od&nbsp;druhého oddělit“. Vydavatel a&nbsp;majitel našeho listu byl člověk duševně malý, plný energie, těkavosti a&nbsp;barvitosti, plný sobectví a&nbsp;měšťáckých představ o&nbsp;nezbytnosti mít „průraznost“ a&nbsp;ctižádost, „vidět život zblízka“, mít „údernost“ a&nbsp;co všechno ještě; byl to&nbsp;Američan do&nbsp;morku kostí a&nbsp;hodinu co&nbsp;hodinu na&nbsp;mne dotíral s&nbsp;otázkami o&nbsp;všech příčinách a&nbsp;důvodech onoho snu, který jsem se&nbsp;skupinou lidí, jež jsem kolem sebe rychle shromáždil, chtěl učinit skutečností.</span></p>
          <p class="chunk" data-nb-ref-number="17" data-nb-words="152" data-nb-chars="923"><span class="idea" data-nb-ref-number="17" id="idea17" data-nb-words="152" data-nb-chars="923">Základní podmínkou pro mne bylo udělat něco nového, udeřit na&nbsp;nějakou novou, svěží notu v&nbsp;životě a&nbsp;činnosti velkoměsta; aspoň v&nbsp;této oblasti bylo třeba zbavit se&nbsp;starého, tupého a&nbsp;poněkud velikášského způsobu reportáže i&nbsp;popisu, a&nbsp;měl jsem tedy již mladého člověka, který, jak se&nbsp;zdálo, byl schopen mi&nbsp;v&nbsp;tom pomoci. Byl tak pln života, tak dychtivý, tak vřele si&nbsp;přál zachytit právě ono ovzduší, které teď chtěl zobrazit náš časopis. Když jsem ho&nbsp;měl nyní blízko sebe, připadal jsem si&nbsp;silnější, cítil jsem se&nbsp;lépe. Velmi ho&nbsp;zajímal růst města, charakter i&nbsp;ovzduší některých končin, skutečnosti týkající se&nbsp;společenských osudů, událostí, životních podmínek i&nbsp;zločinů, nadto jej bylo možno tak snadno poučit, tak rychle chápal, čeho je&nbsp;třeba a&nbsp;v&nbsp;jakém uspořádání je&nbsp;to&nbsp;nejlépe vypsat. Stačilo mu&nbsp;několik mých technických poučení a&nbsp;měl pak již v&nbsp;malíčku umění napsat „mimořádný článek“, aniž s&nbsp;ním byly nějaké další starosti.</span></p>
          <p class="chunk" data-nb-ref-number="18" data-nb-words="185" data-nb-chars="1116"><span class="idea" data-nb-ref-number="18" id="idea18" data-nb-words="185" data-nb-chars="1116">Více než jeho úspěch v&nbsp;chápání mé&nbsp;teorie psaní „mimořádných článků“ mě&nbsp;však zajímala jeho povaha, jak se&nbsp;mi&nbsp;za&nbsp;daných podmínek ze&nbsp;dne na&nbsp;den čím dál víc projevovala v&nbsp;blízkém pracovním styku. Jak jsem brzy a&nbsp;s&nbsp;radostí poznal, nešlo tu&nbsp;o&nbsp;žádného nasládlého pisálka, který by&nbsp;si&nbsp;liboval ve&nbsp;šťastných koncích, který by&nbsp;patřil ke&nbsp;staré literární škole, podle které se&nbsp;píše hezky o&nbsp;ničem. Poprvé za&nbsp;svého styku s&nbsp;literárními nováčky všeho druhu uslyšel jsem právě v&nbsp;něm onu zcela určitou, duševně zdravou, pronikavou, nesentimentální notu, tak běžnou u&nbsp;nejlepších evropských autorů, notu zcela zbavenou bahnité upovídanosti, chvástavosti a&nbsp;pokrytectví. Měl styl, který byl jasný jako voda, prostý jako déšť; co&nbsp;napsal, mělo barvu, poezii i&nbsp;humor; a&nbsp;jestliže v&nbsp;něm bylo snad příliš marnivosti a&nbsp;vědomí vlastní významnosti, bylo mu&nbsp;to&nbsp;možno odpustit, neboť k&nbsp;tomu měl dobré důvody. Jakkoli jsem už&nbsp;byl zvyklý jednat s&nbsp;literárními a&nbsp;uměleckými nováčky, kteří přišli do&nbsp;styku s&nbsp;časopisy, na&nbsp;nichž jsem se&nbsp;podílel, tenhle člověk si&nbsp;mě&nbsp;získal jako nejlepší z&nbsp;nich a&nbsp;jako někdo, kdo proti těm ostatním znamenal osvěžující změnu.</span></p>
          <p class="chunk" data-nb-ref-number="19" data-nb-words="126" data-nb-chars="781"><span class="idea" data-nb-ref-number="19" id="idea19" data-nb-words="126" data-nb-chars="781">Když viděl, že&nbsp;bych si&nbsp;velmi přál mít povídky, básně, krátké eseje nebo prozaické fantasie, jež by&nbsp;osvětlovaly ducha New Yorku, při­nesl mi&nbsp;jednoho dne, jen několik týdnů od&nbsp;chvíle, kdy jsme se&nbsp;setkali, drobnou báseň s&nbsp;titulem „Neuvain“, která mě&nbsp;velmi zaujala. Byla to&nbsp;stručná, účinná, a&nbsp;přece tak jemná báseň, dvojitý triolet podle staré francouzské poetiky, ale byla i&nbsp;plna modernosti a&nbsp;příchutě ulic s&nbsp;jejich kanalizačními vozy, kolovrátky a&nbsp;dětmi, tančícími na&nbsp;chodnících. Titul se&nbsp;mi&nbsp;zdál vyumělkovaný, neboť slovo „Jaro“ by&nbsp;se&nbsp;bylo hodilo právě tak dobře, ale bylo to&nbsp;pro něj v&nbsp;tehdejším jeho duševním stavu typické a&nbsp;osvětlovalo to&nbsp;jeho literární záliby. Upjal se&nbsp;na&nbsp;francouzskou školu, jejíž všechno převyšující pochodní byl de&nbsp;Maupassant, ale to&nbsp;jsem tehdy ještě nevěděl.</span></p>
          <p class="chunk" data-nb-ref-number="20" data-nb-words="18" data-nb-chars="108"><span class="idea" data-nb-ref-number="20" id="idea20" data-nb-words="18" data-nb-chars="108">„Je to&nbsp;kouzelné,“ zvolal jsem nadšeně. „Líbí se&nbsp;mi&nbsp;to. Přineste mi, jestli ještě něco máte. Píšete povídky?“</span></p>
          <p class="chunk" data-nb-ref-number="21" data-nb-words="77" data-nb-chars="491"><span class="idea" data-nb-ref-number="21" id="idea21" data-nb-words="77" data-nb-chars="491">Místo odpovědi se&nbsp;na&nbsp;mne jen na&nbsp;chvíli zadíval svrchovaně zkoumavým, drzým a&nbsp;pohrdavým způsobem, jako by&nbsp;říkal: „Napřed se&nbsp;musím přesvědčit, jestli mi&nbsp;v&nbsp;takových věcech stojíte za&nbsp;námahu,“ nebo jako by&nbsp;pravil: „Tohle nešťastné, domněle oduševnělé stvoření mě&nbsp;právě začíná podezřívat, že&nbsp;bych snad mohl psát i&nbsp;povídky.“ Když viděl, že&nbsp;na&nbsp;to&nbsp;odpovídám jen velmi dobrosrdečným úsměvem, konečně se&nbsp;uráčil říci: „Samozřejmě, píši povídky. Proč myslíte, že&nbsp;bych se&nbsp;jinak vůbec pokoušel něco psát?“</span></p>
          <p class="chunk" data-nb-ref-number="22" data-nb-words="12" data-nb-chars="75"><span class="idea" data-nb-ref-number="22" id="idea22" data-nb-words="12" data-nb-chars="75">„Mohlo by&nbsp;vás přece bavit jenom psaní románů, divadelních her nebo poezie.“</span></p>
          <p class="chunk" data-nb-ref-number="23" data-nb-words="14" data-nb-chars="103"><span class="idea" data-nb-ref-number="23" id="idea23" data-nb-words="14" data-nb-chars="103">„Ne,“ odpověděl po&nbsp;odmlce s&nbsp;týmž výrazem nezměrné blahosklon­nosti, „chci se&nbsp;specializovat na&nbsp;povídky.“</span></p>
          <p class="chunk" data-nb-ref-number="24" data-nb-words="74" data-nb-chars="443"><span class="idea" data-nb-ref-number="24" id="idea24" data-nb-words="74" data-nb-chars="443">„Zde tedy mám před sebou mládě,“ řekl jsem si, „které zcela jistě má&nbsp;talent, které je&nbsp;talentem přímo nabito, a&nbsp;přece je&nbsp;třeba vzhledem k&nbsp;práci, kterou začíná dělat, vzhledem ke&nbsp;skutečnosti, že&nbsp;mu&nbsp;život zasadí nepočítaných ran, než dospěje, přece je&nbsp;třeba toto mládě povzbuzovat. Není tomu ani tak dávno, co&nbsp;jsem na&nbsp;tom byl podobně. Kdybych ostatně nepovzbuzoval tento druh práce finančně (a&nbsp;to je&nbsp;nejlepší způsob), kdo by&nbsp;jej tak povzbuzoval?“</span></p>
          <p class="chunk" data-nb-ref-number="25" data-nb-words="344" data-nb-chars="2144"><span class="idea" data-nb-ref-number="25" id="idea25" data-nb-words="344" data-nb-chars="2144">Asi o&nbsp;týden později jsem byl zaskočen dalším a&nbsp;ještě uspokojivějším překvapením, když mi&nbsp;jednoho dne přinesl svým obvyklým blahosklonným způsobem dvě krátké povídky a&nbsp;upejpavě mi&nbsp;je&nbsp;položil na&nbsp;stůl, při čemž sotva pronesl několik slov&nbsp;– „Jestli chcete, tak si&nbsp;tadyhle můžete něco přečíst“, tak asi to&nbsp;znělo. Četba těchto dvou povídek mě&nbsp;právě tak poplašila, jako bych byl objevil zcela už&nbsp;dozrálého génia. Byly tak opravdu nezvyklé a&nbsp;odlišné ve&nbsp;svém postoji, byly tak průzračné, řízné i&nbsp;sevřené a&nbsp;bylo v&nbsp;nich tolik výraznosti (jmenovaly se&nbsp;„<em>Druhý motiv“</em> a&nbsp;<em>„Pravý muž“)__.</em> Vždyť když jsem se&nbsp;již dříve rval s&nbsp;otázkou povídek v&nbsp;redakcích jiných časopisů, byl jsem poněkud pesimistický, ať&nbsp;už&nbsp;šlo o&nbsp;krátké nebo dlouhé prózy&nbsp;– v&nbsp;americké literatuře bylo takřka nemožné vůbec nějakou prózu najít, natož pak takovou, kterou by&nbsp;bylo možno otisknout. Moje vlastní zkušenost se&nbsp;„Sestrou Carrie“ právě tak jako s&nbsp;prudkým odporem nebo mrazivou lhostejností, kterou byli zahrnuti všichni, kdo se&nbsp;v&nbsp;Americe pokoušeli o&nbsp;něco aspoň trochu vážného, stačila mě&nbsp;už&nbsp;takřka přesvědčit, že&nbsp;svět se&nbsp;dívá na&nbsp;věci, jež se&nbsp;jen přibližně podobají pravdě, jako na&nbsp;nejhanebnější a&nbsp;nejzločinnější z&nbsp;urážek. Nebylo odvahy „mluvit hlasitě“, nebylo odvahy podávat zprávy o&nbsp;životě takovém, jaký je, jak jej lidé žijí. A&nbsp;jedno z&nbsp;nejdůraznějších upozornění, kterých se&nbsp;mi&nbsp;dostalo od&nbsp;předsedy právě této naší vydavatelské společnosti&nbsp;– od&nbsp;tohoto nejhltavějšího, nejctižádostivějšího i&nbsp;nejohavnějšího příkladu americké falešné morálky, jež v&nbsp;sobě spojuje pirátskou ziskuchtivost s&nbsp;naprostým vnitřním přesvědčením o&nbsp;vlastní spravedlnosti&nbsp;–, jedno z&nbsp;těchto hlavních upozornění znělo v&nbsp;tom smyslu, že&nbsp;i&nbsp;když chce v&nbsp;povídkách něco takového, něco životnějšího a&nbsp;životu víc podobného, než je&nbsp;ona „kaše“, jak to&nbsp;nazval, kterou lze číst v&nbsp;běžných časopisech, přece jen to&nbsp;musí mít 1.&nbsp;silnou přitažlivost pro nejširší čtenářské vrstvy (!) a&nbsp;musí to&nbsp;být 2.&nbsp;velmi dojemné a&nbsp;velmi <em>bezúhonné</em>, ovšem v&nbsp;tom smyslu, jak tomu rozumí vážený čtenář&nbsp;– a&nbsp;to ovšem byla dvojice základních pouček, jež zaručeně a&nbsp;nepochybně mohla vést jen k&nbsp;tomu, že&nbsp;by&nbsp;z&nbsp;jakékoli dobré povídky zmizela všechna životnost.</span></p>
          <p class="chunk" data-nb-ref-number="26" data-nb-words="207" data-nb-chars="1190"><span class="idea" data-nb-ref-number="26" id="idea26" data-nb-words="207" data-nb-chars="1190">Přesto jsem však nezoufal; něco lze dělat. Přestože jsem si&nbsp;povzdechl, přece jen jsem doufal, že&nbsp;dokáži přimět svého nadřízeného, aby se&nbsp;nedíval na&nbsp;výjimečnou věc příliš úzkostlivě nebo, jak se&nbsp;říká, aby „přivřel jedno oko“; to&nbsp;ovšem mohlo něco znamenat nebo nemuselo znamenat nic, jak si&nbsp;kdo vybere. Mým snem po&nbsp;pravdě bylo najít jednoho nebo mnoho takových mladých lidí, najít jakýsi průbojný realismus, který by&nbsp;byl pravdivý a&nbsp;který by&nbsp;přitom zůstal takový, aby věci v&nbsp;jeho duchu napsané bylo možno tisknout. Představte si&nbsp;tedy, jaké bylo moje uspokojení, když jsem zjistil, že&nbsp;se&nbsp;těmto dvěma povídkám nejen mohu ze&nbsp;srdce obdivovat, nýbrž že&nbsp;je&nbsp;mohu i&nbsp;otisknout a&nbsp;že jsou to&nbsp;věci, jež by&nbsp;nezbytně měly probudit zájem ve&nbsp;všech lidech, kteří vědí jakkoli málo o&nbsp;životě. Je&nbsp;pravda, že&nbsp;to&nbsp;byly povídky ironické i&nbsp;kruté, měly však i&nbsp;humor a&nbsp;barvitost, byly vyprávěny tak obratně a&nbsp;jasně, že&nbsp;probouzely úsměv. Zavolal jsem si&nbsp;ho&nbsp;a&nbsp;řekl jsem mu&nbsp;to, nebo aspoň přibližně tak jsem mu&nbsp;to&nbsp;řekl&nbsp;– to&nbsp;byla patrně chyba, jak si&nbsp;teď někdy myslím, neboť cesta k&nbsp;umění musí být dlouhá&nbsp;– a&nbsp;okamžitě jsem povídky koupil, doufaje při tom takřka proti veškeré naději, že&nbsp;dostanu mnoho dalších takových prací.</span></p>
          <p class="chunk" data-nb-ref-number="27" data-nb-words="311" data-nb-chars="2023"><span class="idea" data-nb-ref-number="27" id="idea27" data-nb-words="311" data-nb-chars="2023">Jak jsem měl již dříve říci, rozšířil jsem v&nbsp;té době svůj štáb o&nbsp;výtvarného redaktora. Byl to&nbsp;člověk velmi rozevlátý a&nbsp;výstřední, samorostlý génius, neposedný, neklidný, citově výbušný, náladový muž, zahrnující ve&nbsp;své duši Verlaina, Baudelaira i&nbsp;Ropse, který se&nbsp;nespokojil tím, že&nbsp;měl každý měsíc časopis uspořádat a&nbsp;vyzdobit, nýbrž mermomocí chtěl psát, malovat, skládat verše, hudbu i&nbsp;divadelní hry a&nbsp;pohyboval se&nbsp;ve&nbsp;vyšších společenských vrstvách, kam mu&nbsp;přístup otvíral jeho původ. Měli jsme teď také již mezi sebou redaktora pro grafickou úpravu čísel, irského katolíka, který vychodil nějakou vynikající sektářskou školu a&nbsp;kterého víc zajímal svatý Hieronymus a&nbsp;jeho <em>Vulgata</em> jako vtělení klasické latiny než nezbytnost připravit číslo k&nbsp;tisku. K&nbsp;redakci patřil i&nbsp;velmi zajímavý, mladičký a&nbsp;hezký, i&nbsp;když přísně se&nbsp;tvářící výplod literárního a&nbsp;kritického školení univerzitních kolejí Wellesley, Mt.&nbsp;Holyoke a&nbsp;Bryn Mawr; byla to&nbsp;skutečně zajímavá mladá intelektuálka, která vykonávala úkoly pomocné redaktorky a&nbsp;lektorky ve&nbsp;vedlejší místnosti, kde seděla spolu s&nbsp;výtvarným redaktorem, s&nbsp;redaktorem pro grafickou úpravu a&nbsp;s&nbsp;poslíčkem. I&nbsp;když mnou, jak se&nbsp;obávám, tato velmi cenná a&nbsp;v&nbsp;některých ohledech pozoruhodná mladá žena velmi pohrdala pro moje nevázané a&nbsp;neliterární způsoby, přece jen byla, jak jsem ji&nbsp;z&nbsp;toho podezříval už&nbsp;dřív, než jsem ji&nbsp;přijal, velmi dychtivě zaujata pro něco nového a&nbsp;životného v&nbsp;próze i&nbsp;v&nbsp;ostatních spisovatelských odvětvích. Vždy chtěla všechno proškrtávat, třídit a&nbsp;zkracovat&nbsp;– donekonečna chtěla zestručňovat. L. ji&nbsp;zprvu od&nbsp;srdce nenáviděl, říkal o&nbsp;ní, že&nbsp;je&nbsp;pitomá, nafoukaná, strojená a&nbsp;bůhvíjaká ještě. K&nbsp;této tříčlenné skupině se&nbsp;přidával čím dál větší hlouček spisovatelů, malířů, básníků, kritiků, snílků, sociálních reformátorů a&nbsp;kdoví jakých ještě lidí, kteří v&nbsp;naději, že&nbsp;svých cílů a&nbsp;záměrů dosáhnou s&nbsp;pomocí vskutku významného časopisu, začali se&nbsp;kolem nás soustřeďovat. Nováčkové se&nbsp;tu&nbsp;po&nbsp;nějaký čas skutečně rojili; byl to&nbsp;zábavný, živoucí, pronikavě hlučný svět pro sebe.</span></p>
          <p class="chunk" data-nb-ref-number="28" data-nb-words="159" data-nb-chars="948"><span class="idea" data-nb-ref-number="28" id="idea28" data-nb-words="159" data-nb-chars="948">Pokud jde o&nbsp;L., bylo to&nbsp;pro něj něco zcela nového a&nbsp;zaujalo ho&nbsp;to, ba&nbsp;dokonce okouzlilo. Občas se&nbsp;k&nbsp;tomu všemu přidával takřka vesele a&nbsp;v&nbsp;duchu se&nbsp;zřejmě ptal, zda by&nbsp;z&nbsp;toho všeho nemohlo vzniknout něco skvělého, mezinárodního a&nbsp;trvalého. Rychle se&nbsp;z&nbsp;něho stal jeden z&nbsp;nejsvéhlavějších a&nbsp;nejznepokojivějších mladíků, jaké jsem kdy poznal. Občas to&nbsp;vypadalo, že&nbsp;je&nbsp;skutečně geniální, pokud jde o&nbsp;dráždivá a&nbsp;nepříjemná slova, jež říkal nejen mně, nýbrž i&nbsp;ostatním. Poněvadž o&nbsp;mně dřív, než se&nbsp;se&nbsp;mnou zde setkal, nikdy neslyšel, byl podle mého mínění přesvědčen, že&nbsp;jsem pouhé nic, že&nbsp;jsem snad člověk, který má&nbsp;jakési schopnosti dělat redaktora, ale že&nbsp;rozhodně nemám žádné schopnosti spisovatelské a&nbsp;že naprosto nemám právo něco spisovatelům vytýkat a&nbsp;navrhovat. Pomohl jsem mu, ale to&nbsp;přece byla samozřejmost. Pokud šlo o&nbsp;výtvarného redaktora, byl to&nbsp;v&nbsp;jeho očích zprvu hlupák, později génius; zrovna tak to&nbsp;bylo s&nbsp;redaktorem pro grafickou úpravu.</span></p>
          <p class="chunk" data-nb-ref-number="29" data-nb-words="109" data-nb-chars="665"><span class="idea" data-nb-ref-number="29" id="idea29" data-nb-words="109" data-nb-chars="665">Pokud šlo o&nbsp;slečnu E., o&nbsp;onu pomocnou redaktorku, vyškolenou na&nbsp;univerzitách Wellesley, Bryn Mawr a&nbsp;Mt.&nbsp;Holyoke, která od&nbsp;počátku se&nbsp;mnou souhlasila, že&nbsp;jde o&nbsp;autora slibného, ba&nbsp;geniálního, zprvu jí, jak jsem již řekl, hluboce pohrdal. Poněvadž však projevovala radost nad jeho schopností, nad upřímností jeho úsilí, nad jeho jasnozřivostí i&nbsp;takřka vychloubačnou silou, podařilo se&nbsp;jí&nbsp;později patrně též pomocí své tváře i&nbsp;tělesných půvabů získat si&nbsp;jeho důvěru a&nbsp;přesvědčit ho, že&nbsp;je&nbsp;nejen poctivou obdivovatelkou jeho dovednosti, nýbrž že&nbsp;má&nbsp;v&nbsp;nemalé míře i&nbsp;vkus a&nbsp;soudnost. Byl pak asi do&nbsp;té&nbsp;míry přívětivý, jak může být v&nbsp;kanceláři nějaké zpola zkrocené zvíře.</span></p>
          <p class="chunk" data-nb-ref-number="30" data-nb-words="131" data-nb-chars="832"><span class="idea" data-nb-ref-number="30" id="idea30" data-nb-words="131" data-nb-chars="832">Ale nad všechno ho&nbsp;urážel M., vydavatel našeho časopisu, pro kterého nemohl najít slova, jež by&nbsp;se&nbsp;vyrovnala pohrdavému smýšlení, jež o&nbsp;něm měl. Jak mi&nbsp;L. zcela otevřeně řekl, nebyl vydavatel v&nbsp;jeho očích nic jiného než „slídivá, čenichající finanční krysa“, „finančnická volavka ve&nbsp;službách nějakého trustu“, „chytrý chamtivý kramář“. Říkal mu&nbsp;tak, poněvadž M. si&nbsp;zvykl přicházet k&nbsp;nám, navazovat tu&nbsp;a&nbsp;tam rozhovor a&nbsp;samozřejmě byl zvědav, jakým směrem je&nbsp;namířena všechna ta&nbsp;energie a&nbsp;všechno nadšení. Ze&nbsp;všeho nejvíc si&nbsp;na&nbsp;něm L. v&nbsp;té době ošklivil jeho vzhled, prozrazující naprostý blahobyt, jeho zřejmou snahu i&nbsp;přání tento blahobyt neprozrazovat, jeho pečlivě střižené šaty, jeho automobil, jeho početné úředníky a&nbsp;sekretáře, kteří ho&nbsp;doprovázeli a&nbsp;kteří patřili k&nbsp;různým jiným obchodním společnostem, s&nbsp;nimiž byl ve&nbsp;spojení.</span></p>
          <p class="chunk" data-nb-ref-number="31" data-nb-words="191" data-nb-chars="1115"><span class="idea" data-nb-ref-number="31" id="idea31" data-nb-words="191" data-nb-chars="1115">Jak M. vždy říkal, chtěl jenom utrácet a&nbsp;žít, ale nebylo tomu tak. Vyvolával jen dojem, že&nbsp;to&nbsp;tak dělá. Patřilo k&nbsp;jeho zvykům (a&nbsp;byl to&nbsp;zvyk, který jistě na&nbsp;L. jako na&nbsp;nevinného nováčka velmi zapůsobil) ukládat některému ze&nbsp;svých úředníků, aby mu&nbsp;ohlašoval, kdy má&nbsp;z&nbsp;jedné „důležité“ schůzky odejít na&nbsp;jinou, ať&nbsp;už&nbsp;se&nbsp;tyto schůzky konaly v&nbsp;jeho budově nebo mimo ni&nbsp;a&nbsp;ať byl kdekoli, ať&nbsp;třeba byl „hluboce“ zabrán do&nbsp;některé z&nbsp;literárních rozprav, nebo měl důvěrnou poradu s&nbsp;některými zaměstnanci, vždy mu&nbsp;museli hlásit, jestliže ho&nbsp;někdo volal telefonem, a&nbsp;sám pak rozhodl, zda půjde k&nbsp;telefonu nebo nepůjde. Další jeho marnivostí bylo, že&nbsp;si&nbsp;dával ohlašovat příjezd svého vozu, do&nbsp;kterého jej pak horliví sekretáři přinutili nastoupit, neboť již dříve dostali rozkaz, že&nbsp;je&nbsp;jejich úkolem dbát, aby nezmeškal nějakou důležitou poradu. Nebo také posílal pro některého ze&nbsp;svých zaměstnanců, ať&nbsp;v&nbsp;té chvíli byl třeba v&nbsp;klubu, v&nbsp;restauraci nebo doma a&nbsp;ať byla třeba půlnoc, aby s&nbsp;ním konferoval o&nbsp;nějaké velmi důležité záležitosti, a&nbsp;to si&nbsp;pak takový zaměstnanec musel vzít taxi a&nbsp;okamžitě přijet, aby M. nemusel čekat.</span></p>
          <p class="chunk" data-nb-ref-number="32" data-nb-words="33" data-nb-chars="205"><span class="idea" data-nb-ref-number="32" id="idea32" data-nb-words="33" data-nb-chars="205">„Probůh!“ poznamenal jednou L. v&nbsp;mé přítomnosti. „Když si&nbsp;člověk představí, že&nbsp;je&nbsp;nějaká myslící lidská bytost zavázána takovému chlapovi za&nbsp;svůj týdenní příjem! Někdo by&nbsp;ho&nbsp;měl klepnout, aby bylo po&nbsp;něm!“</span></p>
          <p class="chunk" data-nb-ref-number="33" data-nb-words="295" data-nb-chars="1722"><span class="idea" data-nb-ref-number="33" id="idea33" data-nb-words="295" data-nb-chars="1722">Ale jak se&nbsp;v&nbsp;tomto ovzduší L. rozvíjel! Bylo to&nbsp;zajímavé. Zprvu, než dosáhl časopis jistého významu a&nbsp;než byl dobře zorganizován, bylo mi&nbsp;velkým potěšením setkávat se&nbsp;s&nbsp;ním mimo úřední hodiny, a&nbsp;byl to&nbsp;společník zvláštní i&nbsp;plný životnosti. Tak silně dychtil po&nbsp;životě, tak byl nesnášenlivý k&nbsp;všemu starému i&nbsp;ke všemu, po&nbsp;čem právě sám osobně netoužil nebo co&nbsp;neznal, že&nbsp;jsem míval někdy strach vůbec něco říci, abych se&nbsp;nesetkal s&nbsp;hrubým odmítnutím nebo přinejmenším s&nbsp;kousavou námitkou. Jak jsem si&nbsp;s&nbsp;velikým potěšením všiml, vášnivě rád se&nbsp;díval jako všichni mladí lidé, kteří poprvé přijdou do&nbsp;velikého města, na&nbsp;veliké mosty, na&nbsp;nové tunely, jež se&nbsp;právě tehdy dokončovaly nebo byly ve&nbsp;stavbě, na&nbsp;přístav i&nbsp;záliv, na&nbsp;Coney Island, na&nbsp;dvě nová a&nbsp;velká nádraží, na&nbsp;nichž se&nbsp;tehdy pracovalo. Ale nejvíc si&nbsp;liboval v&nbsp;některých i&nbsp;velmi skličujících končinách&nbsp;– například na&nbsp;Osmé avenue, o&nbsp;které později napsal povídku, a&nbsp;to výbornou („Tiché dueto“); líbilo se&nbsp;mu&nbsp;v&nbsp;Hall’s Kitchen, v&nbsp;té končině mezi Osmou a&nbsp;Desátou avenue a&nbsp;mezi Třicátou šestou a&nbsp;Čtyřicátou první ulicí; v&nbsp;Malé Itálii, v&nbsp;té oblasti pod Delancey Street a&nbsp;na sever od&nbsp;Worth Street ve&nbsp;východní čtvrti; v&nbsp;Čínském městě; ve&nbsp;Washington Street (v&nbsp;této americké Sýrii); mezi Řeky na&nbsp;Dvacáté sedmé a&nbsp;Dvacáté osmé ulici v&nbsp;západní čtvrti. Všechny tyto oblasti rozmanitého newyorského života a&nbsp;ještě mnohé jiné ustavičně zaujímaly jeho nepokojnou pozornost. Jednou mi&nbsp;takřka vzrušeně řekl, když jsme ve&nbsp;dvě ráno kráčeli po&nbsp;Osmé avenue&nbsp;– ukazoval jsem mu&nbsp;tehdy v&nbsp;létě brlohy v&nbsp;zadních traktech činžáků: „Bože, jak nerad chodím v&nbsp;tomhle městě spát! Bojím se, že&nbsp;se&nbsp;něco stane, zatímco budu spát, a&nbsp;já to&nbsp;neuvidím!“ A&nbsp;jsem přesvědčen, že&nbsp;právě tenhle pocit měl ustavičně.</span></p>
          <p class="chunk" data-nb-ref-number="34" data-nb-words="100" data-nb-chars="545"><span class="idea" data-nb-ref-number="34" id="idea34" data-nb-words="100" data-nb-chars="545">Za&nbsp;těch dní žil velmi prostě, byl to&nbsp;úplně spartánský mladík. Neměl ani nejmenší smysl pro pití, bydlil někde v&nbsp;nějakém podnájmu&nbsp;– myslím, že&nbsp;na&nbsp;Osmé avenue&nbsp;– a&nbsp;jedl v&nbsp;těch ubohých jídelničkách s&nbsp;rychlým občerstvením, kde pro něj byly důležitější různé lidské typy než jídlo. (Klobouk&nbsp;– aha, mám ho&nbsp;už&nbsp;v&nbsp;ruce!) Intelektuálně byl tak vzdorovitý a&nbsp;náročný, že&nbsp;jsem to&nbsp;přes svou bázlivou úctu k&nbsp;němu sotva snášel. A&nbsp;říkal jsem si, hle, zde je&nbsp;člověk, z&nbsp;kterého opravdu něco bude, ať&nbsp;jen je&nbsp;divoký, jak se&nbsp;mu&nbsp;zlíbí. V&nbsp;Americe patrně musí takový být.</span></p>
          <p class="chunk" data-nb-ref-number="35" data-nb-words="188" data-nb-chars="1102"><span class="idea" data-nb-ref-number="35" id="idea35" data-nb-words="188" data-nb-chars="1102">A&nbsp;za dobu tak krátkou, kolik drobností mi&nbsp;již odhalil o&nbsp;svém dřívějším životě! Postupně jsem po&nbsp;kouscích posbíral jednotlivosti o&nbsp;jeho dřívějších trápeních a&nbsp;obtížích, lze-li to&nbsp;tak nazvat. Byl reportérem nebo se&nbsp;jím pokoušel být v&nbsp;Kansas City, pracoval v&nbsp;kolejní restauraci a&nbsp;prádelně kterési univerzity středozápadního státu, kterou vystudoval, a&nbsp;tím si&nbsp;vydělával na&nbsp;živobytí. Pak dělal pomocníka vrátného kdesi v&nbsp;nějakém velikém mrakodrapu&nbsp;– myslím, že&nbsp;to&nbsp;bylo v&nbsp;Kansas City&nbsp;– a&nbsp;nejvíc mě&nbsp;na&nbsp;tom všem těšilo, že&nbsp;o&nbsp;tom nikdy nemluvil jako o&nbsp;nějakých velikých životních obtížích a&nbsp;nikdy neříkal, že&nbsp;to&nbsp;byl „těžký“ život. Ale nikdy také chvástavě netvrdil, že&nbsp;to&nbsp;vůbec nic nebylo&nbsp;– to&nbsp;je&nbsp;zase jiná nešťastná póza. Dověděl jsem se&nbsp;od&nbsp;něho, že&nbsp;ho&nbsp;po&nbsp;celé mládí vodila sem a&nbsp;tam po&nbsp;světě železná žena, jeho matka, kterou zřejmě jakýmsi zlostně svárlivým způsobem zbožňoval, neboť vždy tlumil svoje slova, když o&nbsp;ní hovořil, jako by&nbsp;nechtěl raději nic říkat, ale přece jen mi&nbsp;ji&nbsp;občas líčil jako ženu drsnou a&nbsp;hrubou, která mu&nbsp;však byla „docela dobrou“ matkou, jako ženu, jež pro něj velmi mnoho obětovala.</span></p>
          <p class="chunk" data-nb-ref-number="36" data-nb-words="275" data-nb-chars="1648"><span class="idea" data-nb-ref-number="36" id="idea36" data-nb-words="275" data-nb-chars="1648">Vedla kdysi jídelnu v&nbsp;západním hornickém táboře a&nbsp;jako vrnící děťátko jej tenkrát nebo snad trochu později dopravila pod svou šálou nebo pláštěm přes poušť Mojave, přičemž část cesty šla pěšky. Zřejmě nevěděl, kdo byl jeho otec, a&nbsp;nedělalo mu&nbsp;starosti, zda to&nbsp;věděla nebo nevěděla ona. Říkal o&nbsp;svém otci, že&nbsp;zemřel, když byl ještě nemluvně. Když později byla jeho matka v&nbsp;Texasu kuchařkou v&nbsp;jakémsi hotelu při silnici, začala ho&nbsp;tam posílat do&nbsp;školy. Ještě později byla „nadavačkou“, víte-li ovšem, co&nbsp;to&nbsp;znamená – zaměstnával ji&nbsp;lichvář a&nbsp;používal ji&nbsp;k&nbsp;tomu, aby vynutil vrácení půjčky na&nbsp;provinilých drobných a&nbsp;ubohých dlužnících; jakmile by&nbsp;nezaplatili, hrozilo jim, že&nbsp;právě ona vykřičí všechna jejich provinění přede všemi dělníky přímo v&nbsp;dílně, kde pracovali! Byla dále soukromou detektivkou, pojišťovací agentkou a&nbsp;bůhví, čím ještě! Byla to&nbsp;jakási drsná mužatka, ale vždy při tom lnula k&nbsp;svému chlapci, k&nbsp;svému miláčkovi, jenž byl nepochybně splněním jejího snu o&nbsp;dokonalosti. Posílala ho&nbsp;postupně do&nbsp;obecné školy, do&nbsp;střední školy, na&nbsp;univerzitu a&nbsp;poskytovala mu&nbsp;tolik peněz, kolik jen mohla, aby se&nbsp;nějak protloukl. A&nbsp;ještě později (vlastně již v&nbsp;době našeho setkání) chtěla přijet za&nbsp;ním do&nbsp;New Yorku a&nbsp;vést mu&nbsp;domácnost, ale on&nbsp;si&nbsp;to&nbsp;nepřál, neboť patrně chtěl mít svobodu. Jak se&nbsp;mi&nbsp;však přiznal, pravidelně jí&nbsp;psal a&nbsp;v&nbsp;pozdějších letech, jak se&nbsp;domnívám, posílal jí&nbsp;část svých výdělků, aby mu&nbsp;je&nbsp;schovávala pro případ, kdyby se&nbsp;něco stalo. V&nbsp;jeho posmrtných spisech jsem v&nbsp;pozdější době našel velmi krásnou povídku („Jeho matka“), kde ji&nbsp;i&nbsp;sebe popisuje nemilosrdně, avšak s&nbsp;láskou, s&nbsp;touž směsí něhy a&nbsp;krutosti, jaká byla v&nbsp;jeho duši.</span></p>
          <p class="chunk" data-nb-ref-number="37" data-nb-words="174" data-nb-chars="1086"><span class="idea" data-nb-ref-number="37" id="idea37" data-nb-words="174" data-nb-chars="1086">Nejlepší naděje vždy ve&nbsp;mně probouzela okolnost, že&nbsp;ho&nbsp;v&nbsp;té době naprosto nezajímala malicherná morální pravidla ani hospodářské rozdíly a&nbsp;stupně důstojenství, jimiž byl v&nbsp;té nebo oné podobě zaplaven jeho americký svět. Dokonce to&nbsp;vypadalo, že&nbsp;naprosto nic takového neuznává a&nbsp;že je&nbsp;mu&nbsp;to&nbsp;cizí. Slyšel-li něco o&nbsp;vrozených a&nbsp;trva­lých vlastnostech lidské duše, pouštěl to&nbsp;docela správně jedním uchem dovnitř a&nbsp;druhým ven. Vážil si&nbsp;ctností, ale znal také a&nbsp;uměl posoudit neřesti, které nikoho nedojímají, přece však opodstatňují existenci ctností. Zloděj byl pro něj takřka právě tak důležitý jako světec, byl to&nbsp;důvod světcovy existence. A&nbsp;co bylo na&nbsp;něm nejlepší, ani v&nbsp;nejmenším se&nbsp;nezajímal o&nbsp;americký způsob politiky a&nbsp;společenského života&nbsp;– to&nbsp;bylo skvělé znamení. Naprosto v&nbsp;něm nesídlil americký sen dostat se&nbsp;finančně a&nbsp;společensky „do čela“&nbsp;– další nádherné znamení. Všechen život ho&nbsp;okouzloval, byl mu&nbsp;přijatelný, bylo jej možno vyložit, jestliže člověk měl k&nbsp;tomu dovednost; v&nbsp;jeho očích bylo velikým vyznamenáním mít tu&nbsp;dovednost&nbsp;– stálo mu&nbsp;za&nbsp;nekonečnou námahu dosáhnout jí.</span></p>
          <p class="chunk" data-nb-ref-number="38" data-nb-words="381" data-nb-chars="2300"><span class="idea" data-nb-ref-number="38" id="idea38" data-nb-words="381" data-nb-chars="2300">Ale jak málo ochoty byl by&nbsp;měl Američan jeho dní, přesycený, jak je&nbsp;i&nbsp;nyní, knižním i&nbsp;obrazovým žvástem o&nbsp;umělcích a&nbsp;umění, přijmout L. jako cokoli jiného než hrubého nezralého venkovana, který si&nbsp;dovoluje se&nbsp;svýma zablácenýma nohama útočit na&nbsp;vstupní bránu chrámu! Byla to&nbsp;rozpustilá, hlučná, dráždivá duše, bližší ve&nbsp;své tělesné podobě železničnímu brzdaři nebo nádeníkovi než umělci, s&nbsp;mluvou někdy tak drsnou a&nbsp;s&nbsp;myšlením tak krutým, že&nbsp;si&nbsp;tím, jak by&nbsp;se&nbsp;dalo říci, naprosto uzavíral přístup ke&nbsp;všemu, co&nbsp;by&nbsp;mělo cokoli společného se&nbsp;spisovatelskou tvůrčí prací, s&nbsp;velkými uměleckými záměry, s&nbsp;chrámem umění. Jak by&nbsp;mohl zasedat mezi mocnými a&nbsp;vznešenými tenhle drsný mladík s&nbsp;temně hnědými vlasy, jež si&nbsp;na&nbsp;jedné straně rozděloval a&nbsp;česal přes ucho způsobem nabubřelého holiče; s&nbsp;těmi beztvarými hnědými botami na&nbsp;tlustých podrážkách, v&nbsp;těch nepříliš dobře ušitých šatech z&nbsp;konfekce, v&nbsp;tom kulatém hnědém kloboučku, častěji v&nbsp;čepici, stažené divoce i&nbsp;sprostě, dokonce urážlivě přes jedno oko; s&nbsp;tím hrubým vlněným svrchníkem, který nosil i&nbsp;za chladných jarních dní a&nbsp;jehož cípy byly vpředu i&nbsp;vzadu zohýbány vlhkem i&nbsp;tím, jak lhostejně v&nbsp;něm sedal; s&nbsp;tou křehkou dýmkou z&nbsp;kukuřičného klasu a&nbsp;s&nbsp;váčkem laciného tabáku, který co&nbsp;chvíli nacpával a&nbsp;zapaloval; jakže, tenhle mladík drzých, dráždivě roztěkaných způsobů by&nbsp;chtěl mít něco společného s&nbsp;uměním&nbsp;– tenhle svárlivý mladík, který se&nbsp;na&nbsp;člověka dívá, jako by&nbsp;mu&nbsp;chtěl říci, že&nbsp;není takový, jaký by&nbsp;měl být! Opravdu v&nbsp;něm bylo něco brutálního, a&nbsp;přece i&nbsp;kosmického (nikoli komického), jestliže se&nbsp;uvážila jeho intelektuální a&nbsp;literární náročnost. Někdy dokonce už&nbsp;i&nbsp;mě omrzela jeho kousavost a&nbsp;chvástavost. Jak jsem již řekl, byl příliš opovážlivý, příliš násilnický, příliš nesnášenlivý. Měl být mírnější. Jindy jsem zase měl pocit, že&nbsp;si&nbsp;tak musí počínat, aby se&nbsp;„ubránil“, jak by&nbsp;byl sám řekl. Chtěl jsem ho&nbsp;trochu umírnit&nbsp;– ale nepodařilo se&nbsp;mi&nbsp;to&nbsp;– a&nbsp;přitahoval mě&nbsp;dál přes mnohé dráždivé drobnosti, jež někdy byly schopny takřka rozzuřit a&nbsp;jež byly zřejmě s&nbsp;jakousi divošskou obratností určeny k&nbsp;tomu, aby snížily to, co&nbsp;pokládal za&nbsp;povznesenou nadřazenost. Občas jsem si&nbsp;myslil, že&nbsp;by&nbsp;ho&nbsp;bylo třeba zbít&nbsp;– jako otec někdy uvažuje nad neposlušným synem&nbsp;–, ale takový duševní stav brzy pominul a&nbsp;jeho literární schopnost smiřovala se&nbsp;vším.</span></p>
          <p class="chunk" data-nb-ref-number="39" data-nb-words="305" data-nb-chars="1847"><span class="idea" data-nb-ref-number="39" id="idea39" data-nb-words="305" data-nb-chars="1847">Pokud jde o&nbsp;sám časopis, jakmile začal růst a&nbsp;přitahovat pozornost, byl právě on&nbsp;v&nbsp;něm nejdůležitější položkou; ne&nbsp;proto, že&nbsp;by&nbsp;byl hned určoval konečnou úroveň, o&nbsp;kterou jsme všichni měli usilovat. Nebylo nic podivného na&nbsp;tom, že&nbsp;kdokoli přišel s&nbsp;časopisem do&nbsp;styku, rychle v&nbsp;něm rozpoznal jeho hodnotu. Poněvadž jsem se&nbsp;zajímal o&nbsp;jeho vývoj, staral jsem se&nbsp;především o&nbsp;to, aby byl patřičně uveden všude tam, kde to&nbsp;bylo možno a&nbsp;kde mu&nbsp;to&nbsp;mohlo prospět, a&nbsp;jemu samému se&nbsp;později podařilo jen a&nbsp;jen silou vlastních duševních schopností a&nbsp;přímého charakteru, svými sny a&nbsp;kritickou dovedností shromáždit kolem sebe celý hlouček dychtivých mladých spisovatelů, malířů, básníků, dramatiků a&nbsp;začínajících hudebníků; byla to&nbsp;nejzábavnější a&nbsp;nejzajímavější skupina, jakou jsem kdy viděl. Jejich shromaždištěm byly, jak se&nbsp;ukázalo, tytéž ubohé jídelny s&nbsp;rychlým občerstvením v&nbsp;postranních ulicích nebo i&nbsp;na hlavních třídách kolem Times Square, nebo se&nbsp;scházeli ve&nbsp;vlastních bytech a&nbsp;někdy také, když jsem odešel a&nbsp;když mi&nbsp;řekli, že&nbsp;ještě mají práci, setkávali se&nbsp;večer v&nbsp;redakčních místnostech. Po&nbsp;celou tu&nbsp;dobu to&nbsp;ve&nbsp;vzduchu přímo hučelo pověstmi o&nbsp;nových zpěvácích, tanečnicích a&nbsp;hrách, o&nbsp;povídkách, které někdo začal psát nebo už&nbsp;píše, o&nbsp;článcích a&nbsp;esejích, které někdo zamýšlí napsat; tu&nbsp;a&nbsp;tam se&nbsp;konaly bujné, i&nbsp;když finančně ne&nbsp;příliš dobře podložené veselé večírky nebo bohémské půlnoční večeře. Peněz nikterak neměli mnoho, a&nbsp;tak si&nbsp;donekonečna vypůjčovali a&nbsp;zase spláceli. Jak jsem si&nbsp;brzy všiml a&nbsp;jak mě&nbsp;nakonec dost znepokojilo, patřil k&nbsp;nim i&nbsp;můj výtvarný redaktor, mocný kníže v&nbsp;zemi bohémů, bylo-li kdy něco takového, a&nbsp;patřila tam i&nbsp;ona dívka s&nbsp;úrovní univerzit Bryn Mawr a&nbsp;Wellesley. Redaktor pro grafickou úpravu a&nbsp;různí další přispěvatelé, kteří se&nbsp;po&nbsp;čase těsněji či&nbsp;méně těsně přimkli k&nbsp;časopisu, všichni po&nbsp;celou tu&nbsp;dobu spěli za&nbsp;ním.</span></p>
          <p class="chunk" data-nb-ref-number="40" data-nb-words="174" data-nb-chars="1036"><span class="idea" data-nb-ref-number="40" id="idea40" data-nb-words="174" data-nb-chars="1036">Jestliže to&nbsp;přímo nebyl zisk, bylo to&nbsp;oživení, a&nbsp;já byl opravdu přesvědčen, že&nbsp;mám-li si&nbsp;„uvědomovat“, „být ve&nbsp;styku“, „mít účast“ na&nbsp;mnoha hlavních směrech a&nbsp;spodních proudech, což všechno přispívá k&nbsp;úspěchu časopisu a&nbsp;k&nbsp;jeho významu, má&nbsp;pro mne tato skupina neobyčejnou hodnotu. Byla to&nbsp;jakási podivuhodná „kuchyňská ministerská rada“ a&nbsp;vynášela na&nbsp;světlo stovky zajímavých nápadů ze&nbsp;všech oblastí života. Někdy to&nbsp;byl nějaký nový tenor, o&nbsp;kterém nikdo dosud neslyšel a&nbsp;který měl být pozván z&nbsp;ciziny a&nbsp;s&nbsp;velikým hlukem uveden před Američany, kteří tak milují proslulost, jindy to&nbsp;byl nový sochař nebo malíř, o&nbsp;němž v&nbsp;Americe nikdo nic nevěděl; někdy také veliký herec, básník nebo spisovatel. Vyslechl jsem množství pověstí o&nbsp;nových hnutích, jež měla v&nbsp;sochařství, v&nbsp;malířství i&nbsp;v&nbsp;písemnictví vyrazit do&nbsp;světa. V&nbsp;celé té&nbsp;skupině bylo neobyčejně mnoho vřelosti, mladosti, velkých snů. Bylo to&nbsp;nesmírně poučné a&nbsp;poskytovalo to&nbsp;naděje a&nbsp;já jsem se&nbsp;při pohledu na&nbsp;ně&nbsp;vždy v&nbsp;duchu tázal, komu z&nbsp;nich je&nbsp;určeno, aby se&nbsp;jeho sny uskutečnily.</span></p>
          <p class="chunk" data-nb-ref-number="41" data-nb-words="125" data-nb-chars="743"><span class="idea" data-nb-ref-number="41" id="idea41" data-nb-words="125" data-nb-chars="743">O&nbsp;L. jsem však nikdy ani v&nbsp;nejmenším nepochyboval. Je&nbsp;ovšem pravda, že&nbsp;se&nbsp;v&nbsp;něm začal vyvíjet sklon k&nbsp;nevázanosti, neboť si&nbsp;přál podílet se&nbsp;vždy na&nbsp;onom veselém životě, který se&nbsp;přeléval z&nbsp;místa na&nbsp;místo; občas také pil&nbsp;– to&nbsp;hlavně způsobil, jak jsem se&nbsp;domníval, výstřední výtvarný redaktor, který v&nbsp;hmotných ani uměleckých věcech neměl pražádnou zdravou zdrženlivost a&nbsp;který chtěl život prožít hýřivě, ať&nbsp;to&nbsp;stojí, co&nbsp;stojí. Při nejedné příležitosti jsem slyšel L., jak říká úsečně, když zase skupina plánovala nějaký flám: „Ne, ne! Nejdu. Jdu teď <em>domů</em>!“ Chtěl pracovat na&nbsp;povídce, dokončit nějaký článek. Ale také někdy souhlasil s&nbsp;tím, že&nbsp;až&nbsp;skončí svou práci, přijde se&nbsp;za&nbsp;nimi podívat. Zřejmě nikdy nedopustil, aby tím trpěla jeho práce.</span></p>
          <p class="chunk" data-nb-ref-number="42" data-nb-words="245" data-nb-chars="1558"><span class="idea" data-nb-ref-number="42" id="idea42" data-nb-words="245" data-nb-chars="1558">A&nbsp;právě v&nbsp;této době jsem se&nbsp;začal dopátrávat skutečného pramene a&nbsp;směru jeho literárních sklonů. Jak jsem poznal, byl doslova posedlý evropským a&nbsp;hlavně francouzským pojetím umělecké literatury. Studoval díla a&nbsp;povahové rysy i&nbsp;životní zkušenosti (toto právě nejvíc, jak se&nbsp;obávám) takových autorů, jako jsou de&nbsp;Maupassant, Flaubert, Baudelaire, Balzac, de&nbsp;Musset, Sandová, Daudet, Dumas mladší, Zola; a&nbsp;studoval i&nbsp;mnohé autory mladší, jako jsou Hervieu, Bourget, Louys a&nbsp;jejich současníci. Ze&nbsp;všech však nejvíc a&nbsp;nejhlouběji na&nbsp;něho svým životem i&nbsp;dílem zapůsobil de&nbsp;Maupassant se&nbsp;svým přístupem ke&nbsp;skutečnosti, se&nbsp;svým nepředpojatým pohledem na&nbsp;život, se&nbsp;svým svobodným myšlením, které neomezovaly žádné mravní, náboženské ani sentimentální sklony. Myslím si&nbsp;skutečně, že&nbsp;ho&nbsp;na&nbsp;počátku svého literárního úsilí otrocky napodoboval, i&nbsp;když ovšem nemohl uniknout americkým rysům své povahy a&nbsp;výchovy, která jej beznadějně uzpůsobila po&nbsp;svém. Kterýsi západní kritik a&nbsp;redaktor, jemuž posílal svoje literární přísliby a&nbsp;pokusy již dříve, než přišel za&nbsp;mnou, psal mi&nbsp;po&nbsp;L. smrti o&nbsp;onom jeho období, kdy jsem ho&nbsp;ještě neznal, a&nbsp;poznamenal: „Zbláznil se&nbsp;do&nbsp;věcí z&nbsp;<em>fin de&nbsp;siècle</em>, jež byly tehdy v&nbsp;módě a&nbsp;od nichž jsem ho&nbsp;odvedl (jak mi&nbsp;to, doufám, na&nbsp;nebi připíší k&nbsp;dobru).“ Myslím, že&nbsp;tomu tak bylo, ale přece jen se&nbsp;o&nbsp;ty věci dál velmi zajímal. Obdivoval Aubreye Beardsleye, francouzské malíře plakátů, Verlaina, Baudelaira, Ropse, Žlutou knihu, dokonce i&nbsp;Oscara Wilda, přestože jeho pohled na&nbsp;život byl mnohem podstatnější, plebejštější, a&nbsp;dokonce i&nbsp;radikálnější.</span></p>
          <p class="chunk" data-nb-ref-number="43" data-nb-words="125" data-nb-chars="728"><span class="idea" data-nb-ref-number="43" id="idea43" data-nb-words="125" data-nb-chars="728">Naneštěstí pro L., jak jsem si&nbsp;vždy myslil, začal se&nbsp;nám v&nbsp;té době do&nbsp;toho plést vydavatel a&nbsp;majitel časopisu, který se&nbsp;dosud spokojil tím, že&nbsp;obchodní záležitosti časopisu jsou zcela v&nbsp;pořádku, ale který si&nbsp;teď usmyslil, že&nbsp;když upoutáváme obecnou pozornost, měl by&nbsp;se&nbsp;také podílet na&nbsp;literární a&nbsp;umělecké pověsti časopisu, ba&nbsp;dokonce že&nbsp;by&nbsp;měl být s&nbsp;časopisem ztotožňován a&nbsp;uznáván jako skutečný původce jeho hodnoty a&nbsp;inspirátor&nbsp;– a&nbsp;to byly věci, o&nbsp;nichž mě&nbsp;v&nbsp;žádné podobě ani nenapadlo uvažovat, když jsem nastupoval. Dříve se&nbsp;mnou výslovně souhlasil, že&nbsp;žádné takové zasahování nelze dopustit, ale teď přišel se&nbsp;záměrem ustavit poradní sbor, v&nbsp;němž by&nbsp;měl být on&nbsp;sám a&nbsp;tíž členové redakce, které jsem kolem sebe shromáždil.</span></p>
          <p class="chunk" data-nb-ref-number="44" data-nb-words="339" data-nb-chars="2019"><span class="idea" data-nb-ref-number="44" id="idea44" data-nb-words="339" data-nb-chars="2019">Osobně jsem nic nenamítal a&nbsp;příliš mě&nbsp;to&nbsp;neznepokojilo. Po&nbsp;nějaký čas jsem si&nbsp;myslil, že&nbsp;to&nbsp;pro mne neznamená konec, nýbrž jen něco vedlejšího. Domníval jsem se, že&nbsp;tomu bude podobně i&nbsp;s&nbsp;L., který se&nbsp;začal čím dál víc zajímat o&nbsp;technickou stránku časopisu. Přitom jsem právě v&nbsp;té době nevěděl, jak uspořádat svoje věci a&nbsp;odejít, a&nbsp;tak jsem po&nbsp;velmi krátký čas byl více méně pouhým divákem. Bylo to&nbsp;také tenkrát pro mne zklamáním, když jsem viděl, že&nbsp;M. začíná mít veliký vliv na&nbsp;L., a&nbsp;to, jak jsem se&nbsp;domníval, mohlo mu&nbsp;jen ublížit. M. pro něho nebyl vhodným rádcem. Byl to&nbsp;jiskřivý, avšak povrchní a&nbsp;velmi hmotařský lidský typ, který byl přesvědčen, že&nbsp;vlastnit a&nbsp;ovládat mnoho hmotných věcí&nbsp;– domy, pozemky, sklady, místa v&nbsp;klubu a&nbsp;ve společnosti těch, kteří mají hmotný úspěch&nbsp;– znamená po&nbsp;pravdě dosáhnout všeho, co&nbsp;má&nbsp;v&nbsp;přítomnosti i&nbsp;v&nbsp;budoucnosti nějaký smysl. Přestože nevěděl takřka nic o&nbsp;umění ani o&nbsp;literatuře, přestože se&nbsp;nevyznal v&nbsp;jemnostech, které dávají osobité rysy časopisu nebo literárnímu dílu (zvláště v&nbsp;tom druhém se&nbsp;nevyznal), přestože neměl tušení o&nbsp;těch vítaných drobnostech, jež přitahují pozornost a&nbsp;upoutávají, byl přece jen přesvědčen, že&nbsp;to&nbsp;všechno zná. A&nbsp;co víc, byl rozhodnut nejen se&nbsp;spřátelit se&nbsp;všemi, které jsem shromáždil, a&nbsp;připoutat je&nbsp;k&nbsp;sobě, pokud by&nbsp;se&nbsp;ukázalo, že&nbsp;by&nbsp;mu&nbsp;mohli být užiteční, nýbrž chtěl i&nbsp;soustředit kolem sebe skupinu lidí mnohem úspěšnějších v&nbsp;této činnosti, skupinu lidí, kteří již dosáhli proslulosti způsobem obyčejnějším a&nbsp;všeobecně oblíbenějším a&nbsp;o&nbsp;nichž bylo tedy možno předpokládat, že&nbsp;rádi získávají obdivovatele a&nbsp;že právě tak rádi budou získávat větší odměny za&nbsp;svoje výtvory, a&nbsp;to znamená i&nbsp;zisk pro časopis, ať&nbsp;už&nbsp;bude vnitřní hodnota těch výtvorů jakákoli. Vytrvale mluvil o&nbsp;penězích, o&nbsp;jejich přitažlivosti a&nbsp;kupní síle, o&nbsp;smyslu a&nbsp;významu všech hmotných věcí. Přál si&nbsp;teď, aby časopis zpodoboval a&nbsp;zachycoval tento žhavý životní prvek, a&nbsp;současně chtěl, ať&nbsp;se&nbsp;to&nbsp;zdálo jakkoli protichůdné, aby vyjadřoval i&nbsp;nejlepší literární a&nbsp;umělecké myšlení.</span></p>
          <p class="chunk" data-nb-ref-number="45" data-nb-words="100" data-nb-chars="615"><span class="idea" data-nb-ref-number="45" id="idea45" data-nb-words="100" data-nb-chars="615">Něco takového bylo samozřejmě nemožno uskutečnit, ale měl hladký a&nbsp;svůdný způsob, jak přemlouvat, a&nbsp;jeho velmi veselá, v&nbsp;některých ohledech vskutku přitažlivá osobnost, naprosto ne&nbsp;nestravitelně nafoukaná nebo hrubá, k&nbsp;němu mnohé lidi na&nbsp;čas připoutala. Velmi rychle se&nbsp;tenkrát spřátelil se&nbsp;všemi, kterými se&nbsp;obklopil, a&nbsp;zahájil s&nbsp;nimi dlouhé, a&nbsp;dokonce i&nbsp;tajné rozpravy o&nbsp;správném vedení časopisu, při nichž široce mluvil o&nbsp;slavné budoucnosti, na&nbsp;které se&nbsp;sám za&nbsp;sebe bude podílet každý z&nbsp;těch, s&nbsp;nimiž tu&nbsp;hovoří. A&nbsp;kupodivu, tato nová a&nbsp;(jak jsem si&nbsp;myslil) nepřátelská tvář osobnosti M. zřejmě L. velmi upoutala.</span></p>
          <p class="chunk" data-nb-ref-number="46" data-nb-words="233" data-nb-chars="1441"><span class="idea" data-nb-ref-number="46" id="idea46" data-nb-words="233" data-nb-chars="1441">Netvrdím, že&nbsp;byl výsledek osudný. Byl by&nbsp;měl možná nebo aspoň mohl mít jistý smysl, kdyby bylo šlo o&nbsp;někoho staršího nebo charakterově vyrovnanějšího. Ale připadalo mi, že&nbsp;se&nbsp;tu&nbsp;příliš rychle nabízelo to, co&nbsp;mělo přijít jako výsledek dlouhého úsilí, jestliže to&nbsp;vůbec mělo přijít. Vždyť právě ve&nbsp;věcech, před nimiž L. měl zůstat nejpečlivěji uchráněn&nbsp;– v&nbsp;okázalosti a&nbsp;v&nbsp;mělkých radovánkách newyorského společenského, nočního a&nbsp;hmotného života&nbsp;–, právě v&nbsp;těchto věcech byl M. nejsvůdnější. Nikdy jsem nepoznal člověka, který by&nbsp;uměl lépe pletichařit a&nbsp;který by&nbsp;víc okouzloval než on, a&nbsp;nepoznal jsem také nikoho, kdo by&nbsp;měl méně ohledů k&nbsp;těm, jichž využíval pro své bezvýznamné záměry. Byl skutečně geniální v&nbsp;tom, jak uměl dokázat, aby lehkomyslnosti a&nbsp;bezectnosti vypadaly jako ctnost, a&nbsp;dokonce jako sama dokonalost. Za&nbsp;svých dřívějších dní mu&nbsp;L. nejednou „vyspílal“ (ovšem v&nbsp;jeho nepřítomnosti), abych použil jeho vlastního slova, za&nbsp;jeho středozápadní obchodnické názory, jak tomu říkal, za&nbsp;jeho ubohé společenské a&nbsp;hmotařské ideály, ale jak jsem jasně viděl, už&nbsp;i&nbsp;tenkrát v&nbsp;něm pracoval bacil jeho teorií. Neboť je&nbsp;třeba si&nbsp;připamatovat, že&nbsp;L. byl v&nbsp;New Yorku zcela krátce, že&nbsp;byl velmi mlád a&nbsp;nikdy neměl mnoho z&nbsp;těch věcí, jež nepochybně trochu záviděl tomuto člověku, jenž měl z&nbsp;hmotných věcí všechno na&nbsp;dosah, pokládal se&nbsp;za&nbsp;dokonalého a&nbsp;výjimečného muže a&nbsp;pokoušel se&nbsp;dokonce obklopit se&nbsp;jakousi měšťáckou obchodnickou vznešeností.</span></p>
          <p class="chunk" data-nb-ref-number="47" data-nb-words="60" data-nb-chars="365"><span class="idea" data-nb-ref-number="47" id="idea47" data-nb-words="60" data-nb-chars="365">Ani tohle ovšem nemuselo být osudné, jen by&nbsp;byl L. potřeboval někoho, kdo by&nbsp;jej upozorňoval, aby neztrácel sám sebe, aby si&nbsp;hleděl vlastních osobitých schopností, kdo by&nbsp;nad ním trvale bděl a&nbsp;co možná jej vždy včas přiměl, aby střízlivě přihlédl k&nbsp;vlastnímu velmi přísnému vkusu; ale ve&nbsp;skutečnosti tomu bylo tak, že&nbsp;jej obklopovali samí podkuřovači a&nbsp;posluhovači.</span></p>
          <p class="chunk" data-nb-ref-number="48" data-nb-words="223" data-nb-chars="1370"><span class="idea" data-nb-ref-number="48" id="idea48" data-nb-words="223" data-nb-chars="1370">Když jsem zanedlouho opustil podnik pana M. a&nbsp;nastoupil jinde jako redaktor, když jsem pak byl nucen sledovat při svém zaměstnání různé běžné časopisy, zjistil jsem ke&nbsp;svému znepokojení, že&nbsp;v&nbsp;různých publikacích&nbsp;– zvláště v&nbsp;těch, jejichž majitelem byl M. a&nbsp;které v&nbsp;té době na&nbsp;čas velmi vzkvétaly, vycházejí povídky, v&nbsp;nichž se&nbsp;sice projevovalo mnoho obratnosti i&nbsp;zhuštěnosti spolu s&nbsp;dychtivým zachycováním barvy věcí, na&nbsp;nichž však současně bylo vidět to, čeho jsem se&nbsp;hned obával&nbsp;– veliké ústupky. Někdo mu&nbsp;vnutil tu&nbsp;kletbu americké prózy, nezbytné šťastné konce&nbsp;– kdo to&nbsp;asi byl? K&nbsp;mému hlubokému zklamání začal psát povídky, z&nbsp;nichž aspoň některé se&nbsp;týkaly: 1.&nbsp;mladé ženy, jež se&nbsp;úspěšně vzdala uměleckých snů a&nbsp;dala se&nbsp;do&nbsp;kreslení inzerátů; 2.&nbsp;hezké ženy ve&nbsp;středních letech, která se&nbsp;pokoušela žít svobodomyslně a&nbsp;byla po&nbsp;americkém způsobu poražena; 3.&nbsp;vánočního obrázku, v&nbsp;němž vládla všude sladkost a&nbsp;světlo (Dickens ve&nbsp;své nejsentimentálnější náladě by&nbsp;to&nbsp;nebyl mohl udělat hůř); 4.&nbsp;tiskového agenta z&nbsp;Broadwaye, který chce získat reklamu pro veliký hotel nějakým elegantním společenským skandálem a&nbsp;svede náhodou a&nbsp;bezděky až&nbsp;příliš ušlechtilého společenského mladíka, z&nbsp;něhož se&nbsp;vyklube správce hotelu, s&nbsp;dědičkou velikého jmění. A&nbsp;tak dále a&nbsp;tak dále, nikoli donekonečna, ale aspoň po&nbsp;jistý čas&nbsp;– po&nbsp;těch zbývajících deset let života, za&nbsp;nichž ještě pracoval.</span></p>
          <p class="chunk" data-nb-ref-number="49" data-nb-words="249" data-nb-chars="1488"><span class="idea" data-nb-ref-number="49" id="idea49" data-nb-words="249" data-nb-chars="1488">Nadto jsem za&nbsp;tohoto nového období o&nbsp;něm občas slyšel bezútěšné zprávy a&nbsp;občas jsem byl svědkem věcí právě tak bezútěšných. Upřímně se&nbsp;domnívám, že&nbsp;M. měl svého mladého chráněnce do­opravdy rád, pokud vůbec mohl něco mít rád&nbsp;– také splnil věrně svůj veliký slib a&nbsp;zaručil mu&nbsp;roční příjem ve&nbsp;výši asi tří tisíc dolarů; ve&nbsp;věku čtyřiadvaceti nebo pětadvaceti let ho&nbsp;poslal do&nbsp;Stockholmu, aby se&nbsp;tam setkal s&nbsp;proslulým falešným polárním badatelem doktorem Cookem a&nbsp;aby jej pozdravil; povolil mu&nbsp;pro práci na&nbsp;některých článcích cestu do&nbsp;Paříže a&nbsp;také do&nbsp;Říma; poslal ho&nbsp;na&nbsp;Střední a&nbsp;Daleký Západ; poslal ho&nbsp;na&nbsp;Broadway, aby tam studoval divadlo a&nbsp;společnost. To&nbsp;je&nbsp;všechno v&nbsp;pořádku, jenže si&nbsp;ve&nbsp;všem, co&nbsp;bylo pro něj psáno, přál mít „povzbudivou“ notu, šťastný konec&nbsp;– nebo alespoň konec všední a&nbsp;mělký&nbsp;– kdežto já&nbsp;jsem si&nbsp;vždy představoval, že&nbsp;by&nbsp;se&nbsp;L. při svém nadání měl oddat próze jako umění zcela bez ohledu na&nbsp;teorie a&nbsp;způsoby zakončení, neboť jsem se&nbsp;domníval, že&nbsp;nakonec nemůže jinak než vyrůst v&nbsp;takového autora. Nenamítal jsem samozřejmě nic proti zkušenostem nejrůznějšího druhu ani proti tomu, že&nbsp;se&nbsp;zabýval prací, která se&nbsp;v&nbsp;té chvíli zdála velmi vzdálena realistické próze, pokud ovšem neztrácel z&nbsp;dohledu hvězdu svého ideálu. Kdykoli bude psát, ať&nbsp;hned nebo později, ať&nbsp;píše tím jasným, pronikavým, nekompromisním způsobem svých prvních povídek a&nbsp;s&nbsp;touž vášní po&nbsp;odhalování, která byla pro něho příznačná, s&nbsp;touž nestranností a&nbsp;osvobozeností nemoralistického pohledu na&nbsp;svět.</span></p>
          <p class="chunk" data-nb-ref-number="50" data-nb-words="502" data-nb-chars="3162"><span class="idea" data-nb-ref-number="50" id="idea50" data-nb-words="502" data-nb-chars="3162">Když se&nbsp;však za&nbsp;nového uspořádání setkal s&nbsp;M. a&nbsp;pracoval pro něj, když byl zřejmě na&nbsp;nějaký čas okouzlen jeho osobností, připadalo mi, že&nbsp;postupně svůj ideál ztrácí z&nbsp;dohledu a&nbsp;že si&nbsp;ho&nbsp;úplně získaly ony vemlouvavé argumenty, které M. uměl spřádat právě tak snadno, jako pavouk spřádá pavučinu. Tvrdím tedy, že&nbsp;v&nbsp;tomto směru měl na&nbsp;něj M. špatný vliv. Pod jeho vedením se&nbsp;L. například stal pravidelným hostem dobře známé pseudobohémské hospody, podniku svrchovaně ohavného a&nbsp;naivně napodobujícího, jenž měl být kopií nebo snad dokonce originálem starého anglického hostince, jehož dřevěné obložení stěn bylo ze&nbsp;začouzeného nebo černě pošpiněného dubu, aby se&nbsp;tak předstíralo anglické vnitřní zařízení, jehož zdi byly pokryty dýmkami s&nbsp;dlouhými troubeli a&nbsp;obrazy z&nbsp;anglického loveckého i&nbsp;pijáckého života a&nbsp;na jehož potřísněných a&nbsp;nelakovaných stolech ležely nastlány jezdecké, lovecké a&nbsp;venkovské společenské časopisy, aby tu&nbsp;vzniklo ovzduší bezobřadnosti vyšších společenských kruhů, o&nbsp;nichž pravidelní hosté neměli patrně ani ponětí, po&nbsp;nichž však velmi dychtivě toužili. Spolu se&nbsp;skupinou svých pozdějších přátel, kteří se&nbsp;tak lišili od&nbsp;těch, jimiž byl dříve obklopen&nbsp;– patřil tam domýšlivý společenský básník nevelkého významu, avšak s&nbsp;pozoruhodným smyslem pro zdůrazňování své osoby, jakýsi dohazovač z&nbsp;Wall Street, tvářící se&nbsp;jako muž klubovního života, vypravěč, návštěvník premiér a&nbsp;co všechno ještě, a&nbsp;několik mladých a&nbsp;ctižádostivých dramatiků, kteří všichni toužili po&nbsp;nebi úspěchu na&nbsp;Broadwayi&nbsp;– spolu s&nbsp;těmi se&nbsp;zde tedy začal tvářit jako důvěrný znalec velikého města, vlastně jako jeho nejvlastnější dítě, jako střed, k&nbsp;němuž se&nbsp;upírají všechny zraky, a&nbsp;největší oblíbenec nejokázalejších společenských shromaždišť&nbsp;– a&nbsp;to bylo počínání, jímž se&nbsp;velmi přibližoval k&nbsp;M. Občas jsem ho&nbsp;viděl, a&nbsp;tak jsem si&nbsp;všiml, že&nbsp;jeho šaty mají teď třpytnější, avšak méně přesvědčivý vzhled než ty, které nosil, když jsem ho&nbsp;poznal. Kulatý klobouček nebo čepice zpustlíka, příznačná pro jeho sny o&nbsp;Západě, ustoupily teď svrchovaně strojenému tvrďáku, nahoře takřka hranatému, jak jej, myslím, rádi nosí majitelé pohřebních ústavů, některé typy přísných bankéřů a&nbsp;někteří duchovní, jenže byl světle hnědý. Oblek a&nbsp;vestu měl ze&nbsp;světlé anglické látky, někdy načervenale hnědý, jindy šedivý se&nbsp;stromečkovým vzorkem, a&nbsp;jeho obuv byla dokonalým vzorem zapínacích bot s&nbsp;velikými podpatky. Nosil těžkou hůl, často též desky na&nbsp;spisy ze&nbsp;světlé kůže a&nbsp;vypadal jako člověk, jenž je&nbsp;zcela zabrán do&nbsp;velikých a&nbsp;dramatických záležitostí života a&nbsp;spisování. „Radosti i&nbsp;námahy tohoto světa,“ četl jsem v&nbsp;té době z&nbsp;jeho tváře, „nutno přijímat se&nbsp;svrchovanou přísností.“ V&nbsp;onom podniku se&nbsp;choval s&nbsp;velkorysou blahosklonností ke&nbsp;správci i&nbsp;k&nbsp;číšníkům a&nbsp;vzkazoval svému příteli kuchaři, který ho&nbsp;patrně ani neznal, že&nbsp;řízek nebo pečeně má&nbsp;být pro něj připravena tak a&nbsp;tak. S&nbsp;oněmi přáteli nebo alespoň s&nbsp;jedním z&nbsp;nich (s&nbsp;básníkem) setkával se&nbsp;den co&nbsp;den o&nbsp;páté hodině, aby si&nbsp;zahrál nezbytnou hru v&nbsp;šachy, po&nbsp;níž si&nbsp;přečetl večerní noviny a&nbsp;objednal řízek. Světlé anglické pivo&nbsp;– ne&nbsp;obyčejné&nbsp;– v&nbsp;cínovém džbánku bylo jedině vhodné k&nbsp;tomu, aby je&nbsp;pil vážený spisovatel, hodný toho jména.</span></p>
          <p class="chunk" data-nb-ref-number="51" data-nb-words="79" data-nb-chars="480"><span class="idea" data-nb-ref-number="51" id="idea51" data-nb-words="79" data-nb-chars="480">Píši tohle s&nbsp;politováním, neboť vím přece, že&nbsp;každé mládí musí mít své výstřednosti. Ale očekával jsem od&nbsp;L. něco lepšího a&nbsp;byl jsem poněkud zklamán, když jsem viděl, že&nbsp;dřívější sen o&nbsp;prostotě a&nbsp;odříkání ustoupil naprosto bezcenné okázalosti. Mimo to&nbsp;dvacet nebo třicet takových povídek, jako byl „Pravý muž“, „Sladké sny“, „Muž se&nbsp;zlomenými prsty“, „Druhý motiv“, bylo by&nbsp;vyvážilo tisíce těch věcí, jež nyní otiskoval a&nbsp;z&nbsp;nichž mu&nbsp;plynuly výdělky, které mu&nbsp;dovolovaly takto žít.</span></p>
          <p class="chunk" data-nb-ref-number="52" data-nb-words="431" data-nb-chars="2615"><span class="idea" data-nb-ref-number="52" id="idea52" data-nb-words="431" data-nb-chars="2615">Za&nbsp;časných dní svého úspěchu u&nbsp;M. se&nbsp;také oženil&nbsp;– vzal si&nbsp;mladou ošetřovatelku, která dříve byla úřednicí v&nbsp;obchodě, vážnou a&nbsp;upřímnou dívku, která mu&nbsp;do&nbsp;jisté míry mohla pomáhat a&nbsp;která, jak si&nbsp;myslil, mohla by&nbsp;dbát o&nbsp;pořádek v&nbsp;jeho domácnosti a&nbsp;rodit mu&nbsp;děti. Vskutku to&nbsp;dělala, ale neměla porozumění ani nadšení pro onen druh práce a&nbsp;života, k&nbsp;němuž byl určen. Neměla smysl pro literaturu ani pro umění a&nbsp;vyznala se&nbsp;sice v&nbsp;domácím hospodaření, ale ve&nbsp;společenském životě nebyla dost zkušená, ani pro něj neměla smysl. A&nbsp;tak ji&nbsp;ovšem zanedbával. Jeho hlava zřejmě kypěla velikými myšlenkami o&nbsp;umění a&nbsp;současně i&nbsp;představami o&nbsp;společenské nadřazenosti, jež mu&nbsp;dovolí všechno, co&nbsp;si&nbsp;bude přát. Koupil si&nbsp;farmu v&nbsp;jisté vzdálenosti od&nbsp;New Yorku, kde se&nbsp;ve&nbsp;společenství domněle úspěšných, nadřazených literátů tvářil občas jako farmář a&nbsp;kosil seno a&nbsp;stavěl do&nbsp;kup, jak se&nbsp;slušelo na&nbsp;venkovského chlapce ze&nbsp;Západu; a&nbsp;jestliže pak měl k&nbsp;tomu náladu, jal se, jak se&nbsp;slušelo na&nbsp;velkého a&nbsp;od všech odloučeného spisovatele, konat svou práci v&nbsp;doupěti, jež bylo zcela obklopeno knihami v&nbsp;krásných kožených vazbách (!), nebo tam přijímal návštěvy těch podivných lidských oběžnic spisovatelského umění, které v&nbsp;géniovi jeho typu vidí nejvyšší dobro života. V&nbsp;té době patřilo k&nbsp;dobrým mravům, aby spisovatel měl farmu a&nbsp;pracoval na&nbsp;ní. Horatius to&nbsp;také tak dělal. Jak jsem se&nbsp;doslechl, přicházel sem za&nbsp;ním zvláště jeden člověk, jakýsi muž skutečných literárních a&nbsp;kritických schopností, který měl veliký vkus pro všechno umění, kterého však neméně zajímaly i&nbsp;nejprostší druhy lidského úsilí, pro něž měl uznalé pochopení, a&nbsp;ten mu&nbsp;zde pomáhal hrabat seno v&nbsp;hedvábné košili a&nbsp;s&nbsp;monoklem; jiný jeho host&nbsp;– nadmíru okouzlující intelektuálský povaleč, kterému však chyběla jakákoli představivost nebo dar velkých snů&nbsp;– přicházel sem jíst, pít, mluvit o&nbsp;mnohých věcech, jež nutno udělat, ukrást několik nápadů, vypůjčit si&nbsp;možná trochu peněz nebo spotřebovat trochu morfia a&nbsp;pak zase odcházel; třetí přicházel požvanit si&nbsp;o&nbsp;úspěších své hry nebo spíše o&nbsp;příštích úspěších; čtvrtý si&nbsp;přijel namalovat obraz, jak ho&nbsp;o&nbsp;to L. naléhavě požádal; pátý sem přijel složit několik venkovských veršů; šestý, buď burzovní zprostředkovatel, znalec dostihů, nebo (pro větší barvitost) nějaký majitel baru z&nbsp;města, přicházel sem vyslovit podiv nad tím, že&nbsp;člověk tak rozumný, jako je&nbsp;L., může žít na&nbsp;venkově a&nbsp;že vůbec kdokoli tady může žít. Konaly se&nbsp;zde pitky až&nbsp;do&nbsp;úplné opilosti, při nichž se&nbsp;podle johnsonovské tradice a&nbsp;podle tradic pana Rabelaise a&nbsp;Molièra utápěly unavené mozky i&nbsp;vůdčí géniové v&nbsp;útěšné řece zapomenutí, naplněné kořalkou.</span></p>
          <p class="chunk" data-nb-ref-number="53" data-nb-words="307" data-nb-chars="1878"><span class="idea" data-nb-ref-number="53" id="idea53" data-nb-words="307" data-nb-chars="1878">Ale takové věci stojí peníze. K&nbsp;tomu si&nbsp;můj mladý přítel podle své touhy podílet se&nbsp;na&nbsp;hmotných nádherách své doby (o&nbsp;těchto věcech M. vždy rád mluvil&nbsp;– a&nbsp;chcete-li, dělal to&nbsp;z&nbsp;povinnosti) opatřil aspoň na&nbsp;čas přepychový byt na&nbsp;vyhrazeném náměstí v&nbsp;East Side, za&nbsp;který platil činži, jež pohltila velmi mnoho peněz. Už&nbsp;dříve si&nbsp;uvázal na&nbsp;krk závazky, které pak ještě vzrostly a&nbsp;které znamenaly příliš velké finanční zatížení, ale vše to&nbsp;bylo třeba dělat, aby vyvolal dojem a&nbsp;aby ho&nbsp;pokládali za&nbsp;spisovatele, který slaví úspěchy. Stávalo se&nbsp;mu&nbsp;často (jak mi&nbsp;povědělo několik jeho blízkých přátel), že&nbsp;když mu&nbsp;hrozilo náhlé vyčerpání bankovního vkladu, musel opustit některý z&nbsp;domů se&nbsp;skvělými byty nebo některou přepychovou končinu, kde po&nbsp;několik měsíců žil velkým stylem, odvézt pokud možno nábytek nebo jej tam nechat spolu s&nbsp;nejrůznějšími dluhy a&nbsp;uchýlit se&nbsp;do&nbsp;nějakého ubohého činžáku nebo dokonce do&nbsp;místnosti v&nbsp;zadním traktu, kde potom, stíhán výčitkami a&nbsp;povzbuzován velkými literárními a&nbsp;uměleckými tradicemi (pomáhal Balzac, Baudelaire, Johnson, Goldsmith, Verlaine) dal se&nbsp;do&nbsp;nekonečné dřiny na&nbsp;zaručeně výnosných rukopisech, jejíž výsledky pak, odneseny do&nbsp;redakce nějakého dobře platícího úspěšného časopisu, měly mu&nbsp;poskytnout dost peněz, aby se&nbsp;mohl vrátit do&nbsp;života v&nbsp;záři světel&nbsp;– a&nbsp;často si&nbsp;pak najímal lepší byt, než byl ten, ze&nbsp;kterého musel předtím odejít. A&nbsp;v&nbsp;téže době se&nbsp;narodilo jedno z&nbsp;dětí, jež po&nbsp;sobě zanechal. Domácí starosti se&nbsp;množily, představa, že&nbsp;by&nbsp;měl žít jako manžel, ho&nbsp;nudila. Neváhal pokračovat v&nbsp;podávání večeří pro své přátele, pro onu shora zmíněnou skupinu lidí duchem spřízněných, a&nbsp;to buď ve&nbsp;vlastním bytě, nebo v&nbsp;kterémsi okázalém bohémském restaurantu v&nbsp;New Yorku. Byl to&nbsp;zkrátka dost úspěšný autor povídek a&nbsp;kritik, který ještě stále měl pocit, že&nbsp;se&nbsp;mu&nbsp;podaří zvítězit i&nbsp;v&nbsp;sousední, poněkud obtížnější oblasti populárního románu.</span></p>
          <p class="chunk" data-nb-ref-number="54" data-nb-words="198" data-nb-chars="1183"><span class="idea" data-nb-ref-number="54" id="idea54" data-nb-words="198" data-nb-chars="1183">Dovolím si&nbsp;odbočit k&nbsp;jedné příhodě, která se&nbsp;stala právě v&nbsp;tomto období; bylo to&nbsp;jednoho večera na&nbsp;chodbě divadla na&nbsp;Broadwayi, kde jsem čekal na&nbsp;přítele, když se&nbsp;tu&nbsp;náhle objevil L., zcela nevídaně oblečený v&nbsp;něčem, co&nbsp;jsem pokládal za&nbsp;nesmyslné zveličení jeho dřívější pózy, jak k&nbsp;tomu podle mých obav dospěl; byla to&nbsp;póza neomaleného, drsného mladého Američana, který se&nbsp;alespoň v&nbsp;oděvu zříká jakéhokoli stylu a&nbsp;kterému nevadí, že&nbsp;vypadá jako hňup, pokud svým mozkem je&nbsp;hotový Shelley. Na&nbsp;sobě měl hrubě ušité, špatně padnoucí šaty z&nbsp;konfekce, které už&nbsp;dlouhá léta ležely v&nbsp;krámě; na&nbsp;nohou měl zaprášené hrubé střevíce, na&nbsp;hlavě žlutohnědou, příčně pruhovanou čepici se&nbsp;štítkem. Byl oblečen do&nbsp;krátkého, špatně střiženého svrchníku z&nbsp;hrubé látky a&nbsp;ruce měl vzdorně zastrčeny do&nbsp;kapes u&nbsp;kalhot, takže tím kabát vpředu široce rozvíral. Ukázalo se, že&nbsp;je&nbsp;trochu opilý, jestliže ne&nbsp;úplně, a&nbsp;velmi drzý. Napadlo mě, že&nbsp;opilost i&nbsp;oblečení jsou póza nebo že&nbsp;snad byl v&nbsp;některé čtvrti na&nbsp;lovu předloh pro svou práci, kam bylo nutno se&nbsp;takhle obléknout. Z&nbsp;milosrdenství přijměme to&nbsp;druhé. Provázeli ho&nbsp;jeho dva souputníci, kteří se&nbsp;ze&nbsp;všech sil namáhali, aby ho&nbsp;přinutili ke&nbsp;zdrženlivosti.</span></p>
          <p class="chunk" data-nb-ref-number="55" data-nb-words="9" data-nb-chars="58"><span class="idea" data-nb-ref-number="55" id="idea55" data-nb-words="9" data-nb-chars="58">„Tak jdeme! Nedělej tady výstupy. Podíváme se&nbsp;na&nbsp;divadlo!“</span></p>
          <p class="chunk" data-nb-ref-number="56" data-nb-words="9" data-nb-chars="58"><span class="idea" data-nb-ref-number="56" id="idea56" data-nb-words="9" data-nb-chars="58">„To se&nbsp;tedy podíváme!“ odpověděl hádavě. „Kde je&nbsp;ředitel?“</span></p>
          <p class="chunk" data-nb-ref-number="57" data-nb-words="21" data-nb-chars="152"><span class="idea" data-nb-ref-number="57" id="idea57" data-nb-words="21" data-nb-chars="152">Vystrojený manekýn, jehož uniformou byly večerní šaty, sám provozní ředitel divadla, pozoroval ho&nbsp;od&nbsp;blízkého nároží chodby v&nbsp;duchu nikterak přátelském.</span></p>
          <p class="chunk" data-nb-ref-number="58" data-nb-words="29" data-nb-chars="163"><span class="idea" data-nb-ref-number="58" id="idea58" data-nb-words="29" data-nb-chars="163">„To je&nbsp;pan L.,“ přistoupil jeden ze&nbsp;souputníků k&nbsp;řediteli a&nbsp;jal se&nbsp;mu&nbsp;podávat vysvětlení. „Je ve&nbsp;spojení s&nbsp;M. měsíčníkem. Píše povídky a&nbsp;někdy také divadelní hry.“</span></p>
          <p class="chunk" data-nb-ref-number="59" data-nb-words="26" data-nb-chars="147"><span class="idea" data-nb-ref-number="59" id="idea59" data-nb-words="26" data-nb-chars="147">Ředitel se&nbsp;uklonil. M. měsíčník začal mít přece už&nbsp;na&nbsp;Broadwayi jistý význam. Stálo za&nbsp;to&nbsp;chovat se&nbsp;zdvořile. Uklonil se&nbsp;všem třem a&nbsp;vešli dovnitř.</span></p>
          <p class="chunk" data-nb-ref-number="60" data-nb-words="77" data-nb-chars="412"><span class="idea" data-nb-ref-number="60" id="idea60" data-nb-words="77" data-nb-chars="412">Pokud šlo o&nbsp;mne, jeho duševní stav i&nbsp;změna se&nbsp;mi&nbsp;protivily. Nebyla to&nbsp;vůbec moje záležitost&nbsp;– jeho život patřil jen jemu&nbsp;– a&nbsp;přece se&nbsp;mi&nbsp;to&nbsp;protivilo. Nevěřil jsem, že&nbsp;je&nbsp;to&nbsp;s&nbsp;ním tak zlé, jak vypadal. Měl příliš mnoho opravdového zdravého rozumu. Byla to&nbsp;jen klukovská chvástavost a&nbsp;okázalost, ale bylo přece už&nbsp;na&nbsp;čase, aby se&nbsp;z&nbsp;toho dostal a&nbsp;žil klidněji. Skutečně jsem také doufal, že&nbsp;to&nbsp;čas všechno napraví.</span></p>
          <p class="chunk" data-nb-ref-number="61" data-nb-words="447" data-nb-chars="2650"><span class="idea" data-nb-ref-number="61" id="idea61" data-nb-words="447" data-nb-chars="2650">Mou naději v&nbsp;tomto směru velmi posílila okolnost, že&nbsp;se&nbsp;velmi brzy potom M. měsíčník úplně zhroutil, a&nbsp;to L. zbavilo oné zpola finanční ochrany, která pro něj byla podle mého soudu tak škodlivá. Dalším příznivým znamením bylo, že&nbsp;do&nbsp;nakladatelství, s&nbsp;nímž jsem byl tehdy finančně ve&nbsp;spojení, odevzdal jednoho dne malý svazek celkem asi šestnácti povídek, obsahující jeho nejlepší práce, a&nbsp;přestože mně osobně o&nbsp;tom nic neřekl (domnívám se&nbsp;dokonce, že&nbsp;velmi opatrně dbal, aby se&nbsp;se&nbsp;mnou nesetkal), zůstaly povídky zde a&nbsp;na mou radu byly později vydány (prodalo se&nbsp;jich, myslím, necelých pět set výtisků). Povzbuzovalo mě&nbsp;však, že&nbsp;knížka neobsahovala ani jedinou povídku, na&nbsp;kterou by&nbsp;bylo možno pohlížet jako na&nbsp;důkaz, že&nbsp;slevil ze&nbsp;svých původních záměrů. A&nbsp;co víc, přinesl to&nbsp;právě do&nbsp;podniku, s&nbsp;nímž jsem byl ve&nbsp;spojení&nbsp;– a&nbsp;udělal to&nbsp;jistě úmyslně. Byl jsem rád, že&nbsp;mohu přispět k&nbsp;vydání té&nbsp;knížky. „Jestliže nic jiného,“ řekl jsem si, „neztratil aspoň z&nbsp;dohledu své prvotní ideály. Může teď pokračovat dál.“ V&nbsp;tom nebo onom časopise, jenž měl dost vynikajících vlastností, aby měl jen malý okruh čtenářstva, zahlédl jsem pak některé jeho další práce, jež měly skutečnou hodnotu. Jakýsi kritický list na&nbsp;Západě začal otiskovat řadu jeho esejí, za&nbsp;něž jistě nedostal zaplaceno. Po&nbsp;třech nebo čtyřech letech týž západní list vydal druhý svazek jeho povídek, takřka právě tak dobrý jako svazek první. Pokoušel se&nbsp;o&nbsp;vážnou práci; přesto ještě z&nbsp;veliké touhy po&nbsp;nich vyhledával ona okázalá jeviště na&nbsp;farmě nebo v&nbsp;některé newyorské přepychové jídelně či&nbsp;v&nbsp;nákladném bytě, a&nbsp;to i&nbsp;v&nbsp;době, kdy si&nbsp;nic takového nemohl dovolit. Dosud psal kompromisní povídky se&nbsp;šťastnými konci pro časopisy, jež je&nbsp;chtěly přijmout, a&nbsp;zřejmě si&nbsp;budoval celkem zajištěné odbytiště. Zatím nastala poptávka po&nbsp;filmových scénářích a&nbsp;on je&nbsp;začal psát. Též by&nbsp;byl rád udělal něco pro divadlo, jak mi&nbsp;to&nbsp;dokázal jeden dokončený rukopis a&nbsp;několik začátků, jež se&nbsp;mi&nbsp;dostaly do&nbsp;rukou po&nbsp;jeho smrti. Jakýsi člověk, který se&nbsp;znal právě tak dobře s&nbsp;ním jako se&nbsp;mnou, pověděl mi&nbsp;jednoho dne, jak L., když byl odeslal mnoho vynikajících povídek, které mu&nbsp;však byly všechny vráceny, začal nakonec křičet a&nbsp;zuřit, proklínat Ameriku za&nbsp;její postoj k&nbsp;vážné literatuře&nbsp;– a&nbsp;to bylo, jak jsem si&nbsp;myslil, skvělé znamení, neboť to&nbsp;byl dobrý lék pro někoho, komu bylo třeba oželet už&nbsp;konečně naděje na&nbsp;hmotnou okázalost a&nbsp;najít sám sebe. „Jen ještě nějaký čas,“ říkal jsem, „prokouše se&nbsp;pak už&nbsp;úplně kůrkou těchto vedlejších věcí, tím svým ‚M. komplexem‘, a&nbsp;udělá něco nádherného. Tomu nemůže zabránit. Ale musí nějak přečkat ten svůj fantastický sen o&nbsp;vznešenosti, o&nbsp;tom, že&nbsp;bude všeobecně úspěšný.“</span></p>
          <p class="chunk" data-nb-ref-number="62" data-nb-words="154" data-nb-chars="843"><span class="idea" data-nb-ref-number="62" id="idea62" data-nb-words="154" data-nb-chars="843">Po&nbsp;nějaký čas jsem pak o&nbsp;něm neslyšel nic, až&nbsp;na&nbsp;zprávu, že&nbsp;je&nbsp;ve&nbsp;spojení s&nbsp;nějakou filmovou společností, píše pro ni&nbsp;náměty a&nbsp;vydělává dost peněz. Pak jsem četl druhou řadu jeho esejí v&nbsp;onom západním kritickém listě&nbsp;– v&nbsp;listě téhož redaktora, který vydal jeho knihu&nbsp;– a&nbsp;některé z&nbsp;nich byly skvělé, velmi pronikavé a&nbsp;upřímné. Pomyslil jsem si, že&nbsp;jde správným směrem, i&nbsp;když si&nbsp;tím nic nevydělává. Pak jsem k&nbsp;svému velikému překvapení spatřil v&nbsp;kterémsi týdnu jeho nadšený a&nbsp;velmi rozsáhlý článek o&nbsp;sobě, k&nbsp;němuž jsem se&nbsp;tehdy zatím nechtěl vyjadřovat; a&nbsp;zanedlouho, snad po&nbsp;třech týdnech, mě&nbsp;zatelefonoval. Zda se&nbsp;na&nbsp;něj pamatuji? (!) Může mě&nbsp;přijít navštívit? (!) Pozval jsem ho&nbsp;na&nbsp;večeři a&nbsp;on přišel a&nbsp;přinesl s&nbsp;sebou&nbsp;– on, který kdysi jezdil od&nbsp;města k&nbsp;městu na&nbsp;černo v&nbsp;nákladních vlacích&nbsp;– přinesl s&nbsp;sebou náruč rudých růží. To&nbsp;mě&nbsp;dojalo.</span></p>
          <p class="chunk" data-nb-ref-number="63" data-nb-words="14" data-nb-chars="67"><span class="idea" data-nb-ref-number="63" id="idea63" data-nb-words="14" data-nb-chars="67">„Co vás to&nbsp;napadlo?“ zeptal jsem se&nbsp;rozmarně a&nbsp;smál jsem se&nbsp;na&nbsp;něj.</span></p>
          <p class="chunk" data-nb-ref-number="64" data-nb-words="55" data-nb-chars="294"><span class="idea" data-nb-ref-number="64" id="idea64" data-nb-words="55" data-nb-chars="294">Zčervenal jako dívka, a&nbsp;také v&nbsp;tom trochu byla podrážděnost, jak jsem si&nbsp;pomyslil, neboť spatřil (a&nbsp;doufal patrně, že&nbsp;tomu tak nebude), že&nbsp;se&nbsp;na&nbsp;něj dívám pátravě a&nbsp;kriticky, a&nbsp;měl možná také pocit, že&nbsp;se&nbsp;mu&nbsp;vysmívám, ale to&nbsp;nebyla pravda. „Chtěl jsem vám je&nbsp;dát, tak jsem je&nbsp;přinesl. Proč ne?“</span></p>
          <p class="chunk" data-nb-ref-number="65" data-nb-words="23" data-nb-chars="126"><span class="idea" data-nb-ref-number="65" id="idea65" data-nb-words="23" data-nb-chars="126">„Samozřejmě jste je&nbsp;přinesl, když jste mi&nbsp;je&nbsp;chtěl dát, a&nbsp;já z&nbsp;nich mám opravdu radost. Nemyslete si, že&nbsp;vás chci kritizovat.“</span></p>
          <p class="chunk" data-nb-ref-number="66" data-nb-words="140" data-nb-chars="745"><span class="idea" data-nb-ref-number="66" id="idea66" data-nb-words="140" data-nb-chars="745">Usmál se&nbsp;a&nbsp;začal okamžitě mluvit o&nbsp;„starých dobách“, jak tomu teď říkal, a&nbsp;to smutně poukazovalo na&nbsp;rychlý běh našich dní. Rozhovořil se&nbsp;i&nbsp;o&nbsp;jiných věcech, mluvil dost rychle a&nbsp;s&nbsp;nadšením snad až&nbsp;příliš velkým. Probral mnoho věcí i&nbsp;lidí&nbsp;– především mluvil o&nbsp;M., o&nbsp;K., o&nbsp;tom skvělém výtvarném redaktorovi, který teď byl duševně chorý a&nbsp;zhroucen; o&nbsp;oné skupině, k&nbsp;níž jsme on&nbsp;i&nbsp;já kdysi patřili; o&nbsp;svém mladém a&nbsp;nefalšovaném náhledu na&nbsp;naši dobu. „Musím vám říci,“ přiznal se&nbsp;mi&nbsp;nakonec upřímně, „že mi&nbsp;matka už&nbsp;tenkrát pověděla a&nbsp;pak to&nbsp;vždy znovu opakovala, že&nbsp;jsem udělal chybu, když jsem od&nbsp;vás odešel. Váš vliv na&nbsp;mne byl lepší. Měla pravdu. Teď to&nbsp;vím. Ale život je&nbsp;život a&nbsp;musíme se&nbsp;jím nějak prokousat a&nbsp;musíme se&nbsp;prokousat i&nbsp;sami k&nbsp;sobě.“</span></p>
          <p class="chunk" data-nb-ref-number="67" data-nb-words="6" data-nb-chars="30"><span class="idea" data-nb-ref-number="67" id="idea67" data-nb-words="6" data-nb-chars="30">Od&nbsp;srdce jsem s&nbsp;ním souhlasil.</span></p>
          <p class="chunk" data-nb-ref-number="68" data-nb-words="78" data-nb-chars="400"><span class="idea" data-nb-ref-number="68" id="idea68" data-nb-words="78" data-nb-chars="400">Pověděl mi&nbsp;o&nbsp;své ženě, o&nbsp;dětech, o&nbsp;farmě, o&nbsp;svém zdraví i&nbsp;o&nbsp;svých nesnázích. Ukázalo se, že&nbsp;je&nbsp;někdy takřka v&nbsp;nouzi, jindy zase že&nbsp;se&nbsp;mu&nbsp;vede dobře. Život mu&nbsp;otravují populární časopisy, nesnáze s&nbsp;prodejem dobrých věcí. To&nbsp;je&nbsp;pravda, řekl jsem mu, a&nbsp;o&nbsp;půlnoci odešel, když mi&nbsp;slíbil, že&nbsp;zase přijde, a&nbsp;když mě&nbsp;pozval, abych přijel k&nbsp;němu na&nbsp;venkovské sídlo, až&nbsp;se&nbsp;mi&nbsp;to&nbsp;bude hodit. Slíbil jsem mu&nbsp;to.</span></p>
          <p class="chunk" data-nb-ref-number="69" data-nb-words="323" data-nb-chars="1840"><span class="idea" data-nb-ref-number="69" id="idea69" data-nb-words="323" data-nb-chars="1840">Ale různé věci mi&nbsp;v&nbsp;tom zabraňovaly. Odjel jsem na&nbsp;Jih. Jednoho dne po&nbsp;šesti měsících, když jsem se&nbsp;vrátil, zavolal mě&nbsp;opět a&nbsp;řekl, že&nbsp;by&nbsp;si&nbsp;přál se&nbsp;mnou mluvit. Samozřejmě jsem ho&nbsp;pozval, přišel a&nbsp;mluvil o&nbsp;svém zdraví. Nějaký doktor, jeho bývalý druh z&nbsp;univerzitní koleje, ho&nbsp;ujistil o&nbsp;tom, že&nbsp;má&nbsp;Brightovu nemoc a&nbsp;že může brzy zemřít. Chtěl vědět, zda bych se&nbsp;v&nbsp;případě, že&nbsp;by&nbsp;se&nbsp;s&nbsp;ním něco stalo, ujal jeho rukopisů, z&nbsp;nichž nejvážnější věci nebyly dosud nikde otištěny. Souhlasil jsem s&nbsp;tím. Pak odešel a&nbsp;nikdy jsem ho&nbsp;již nespatřil. O&nbsp;rok později jsem se&nbsp;jednoho dne dověděl, že&nbsp;před třemi dny zemřel na&nbsp;ledvinovou chorobu. Byl na&nbsp;Západě navštívit kteréhosi filmového režiséra; na&nbsp;zpáteční cestě na&nbsp;Východ onemocněl a&nbsp;zůstal u&nbsp;jakýchsi přátel, aby byl ošetřen nebo operován. O&nbsp;několik týdnů později se&nbsp;vrátil do&nbsp;New Yorku, ale odmítl zůstat na&nbsp;lůžku, neboť se&nbsp;domníval, že&nbsp;tak brzy nemůže zemřít, vycházel ven a&nbsp;zdržoval se&nbsp;v&nbsp;městě, až&nbsp;se&nbsp;pak náhle zhroutil. Po&nbsp;pravdě to&nbsp;bylo tak, že&nbsp;se&nbsp;setkal se&nbsp;svým oblíbeným doktorem, s&nbsp;intelektuálním divochem, jako byl sám, který snad v&nbsp;jakési příšerné touze vypadat silácky, rozhodně a&nbsp;nesentimentálně&nbsp;– to&nbsp;byl duševní postoj, který L. nejvíc miloval&nbsp;– řekl mu&nbsp;jenom, aby šel domů a&nbsp;ulehl, neboť do&nbsp;osmačtyřiceti hodin zemře! Tohle bylo tedy nádherné zjištění, které patrně spolu s&nbsp;ostatními okolnostmi přispělo k&nbsp;tomu, aby L. zemřel. Ale ať&nbsp;jakkoli, přes péči své ženy, jež chtěla dokázat, že&nbsp;doktor nemá pravdu, a&nbsp;jež plna naděje za&nbsp;sebe, za&nbsp;děti i&nbsp;za něj se&nbsp;dala do&nbsp;zápasu s&nbsp;neštěstím, skutečně ulehl a&nbsp;zemřel. V&nbsp;poslední svůj den, když si&nbsp;nepochybně uvědomil, jak naprosto prostřední zůstal jeho život, jak vášně, nezbytnosti i&nbsp;drsný osud (jak skvěle rozuměl právě těmto věcem!) zničily takřka všechny jeho hlavní touhy i&nbsp;veliké sny, zhroutil se&nbsp;pod tím a&nbsp;po celé hodiny plakal. Pak zemřel.</span></p>
          <p class="chunk" data-nb-ref-number="70" data-nb-words="79" data-nb-chars="443"><span class="idea" data-nb-ref-number="70" id="idea70" data-nb-words="79" data-nb-chars="443">Přítel, jenž věděl hodně o&nbsp;tomto posledním období, řekl mi&nbsp;s&nbsp;truchlivým posměchem: „Dostal smrt jako lék. Viděl jste ho&nbsp;někdy?“ Tím myslil onoho doktora. „Vypadá jako reklama pro pohřební ústav. Opravdu si&nbsp;myslím, že&nbsp;zkoušel, zda se&nbsp;mu&nbsp;povede někoho zabít silou slov, a&nbsp;jako na&nbsp;zavolanou se&nbsp;setkal s&nbsp;L. Víte přece, jak byl citlivý. Tak tedy tenhle lék ho&nbsp;zabil, a&nbsp;bylo to&nbsp;totéž jako zabít ptáka kulkou. Řekl mu: ‚jsi už&nbsp;mrtev‘, a&nbsp;vskutku byl.“</span></p>
          <p class="chunk" data-nb-ref-number="71" data-nb-words="107" data-nb-chars="669"><span class="idea" data-nb-ref-number="71" id="idea71" data-nb-words="107" data-nb-chars="669">A&nbsp;co M., jeho dřívější ochránce? Když L. onemocněl a&nbsp;zemřel, byl mu&nbsp;M. dosud dlužen jedenáct set dolarů za&nbsp;služby, vykonané v&nbsp;posledních dnech onoho nešťastného časopisu. Nikdy nebyl nucen svoje dluhy zaplatit, neboť snadno a&nbsp;rychle zmizel padacími dveřmi obchodního úpadku a&nbsp;jinými dveřmi vystoupil zase nahoru s&nbsp;úsměvem i&nbsp;s&nbsp;prostředky, které mu&nbsp;dovolovaly pokračovat dál. Ano, byl zase bohatý, jako předsedu veliké společnosti jej všichni pokládali za&nbsp;prvního mezi nejbohatšími, ale jedenáct set dolarů, které patřily&nbsp;L., nezaplatil, neboť podle zákona je&nbsp;nebylo možno vymáhat. Na&nbsp;svém účtu v&nbsp;bance, jak mi&nbsp;to&nbsp;potvrdil v&nbsp;té době kterýsi přítel, měl rovných sto tisíc.</span></p>
          <p class="chunk" data-nb-ref-number="72" data-nb-words="51" data-nb-chars="281"><span class="idea" data-nb-ref-number="72" id="idea72" data-nb-words="51" data-nb-chars="281">Ale paní L., hledajíc způsob, jak vyváznout po&nbsp;smrti svého manžela z&nbsp;nesnází, a&nbsp;neznajíc nikoho jiného, na&nbsp;koho by&nbsp;se&nbsp;mohla obrátit, napsala mu&nbsp;dopis. Nemá doma jídlo, nemá léky, neví v&nbsp;této chvíli, čím živit děti. Tech jedenáct set dolarů&nbsp;– mohl by&nbsp;být tak laskav? L. se&nbsp;domníval…</span></p>
          <p class="chunk" data-nb-ref-number="73" data-nb-words="200" data-nb-chars="1119"><span class="idea" data-nb-ref-number="73" id="idea73" data-nb-words="200" data-nb-chars="1119">Netrvalo dlouho a&nbsp;přišla odpověď, dojemný doklad, jaký mohl napsat jen M. Byl omráčen tou hroznou zprávou, doslova omráčen. Což je&nbsp;to&nbsp;možné? Mohlo se&nbsp;to&nbsp;stát? Jeho mladý skvělý přítel! Nemožno! Při té&nbsp;hrozné, dojemné zprávě plakal&nbsp;– ano, opravdu plakal&nbsp;– a&nbsp;plakal&nbsp;– a&nbsp;plakal&nbsp;– dlouho a&nbsp;dlouho plakal. Život je&nbsp;tak zlý, tak truchlivý. Pokud pak jde o&nbsp;něj, nikdy jeho záležitosti nebyly ve&nbsp;stavu tak zoufalém. Je&nbsp;to&nbsp;neštěstí. Dluhy na&nbsp;všech stranách. Pronásledují ho, zbavují ho&nbsp;spánku. Sám ani neví, kam se&nbsp;obrátit. Dluhy stojí před ním v&nbsp;celých dlouhých řadách. Kdyby jen kdokoli do&nbsp;něho maličko strčil, rozdrtilo by&nbsp;ho&nbsp;to&nbsp;– byl by&nbsp;rozdrcen&nbsp;– zhroutil by&nbsp;se&nbsp;v&nbsp;troskách. A&nbsp;tak, přestože ho&nbsp;to&nbsp;drásá, přestože tolik plakal, nemůže ani v&nbsp;takové chvíli udělat nic, naprosto nic. Jímá ho&nbsp;nesmírná bolest, ubíjí ho&nbsp;to, ale… Když se&nbsp;pak podepsal, bylo tam ještě P.&nbsp;S. nebo N.&nbsp;B. Tam se&nbsp;pravilo, že&nbsp;když znovu uvážil stav svých záležitostí, objevil právě, že&nbsp;uskrovní-li se&nbsp;v&nbsp;jiném směru, <em>mohl by</em> dát dohromady pěta­dvacet dolarů, a&nbsp;tak je&nbsp;tedy současně posílá. Kéž by&nbsp;Bůh dopustil, aby na&nbsp;tom byl v&nbsp;této truchlivé hodině lépe!</span></p>
        </section>
        <section>
          <p class="chunk" data-nb-ref-number="74" data-nb-words="77" data-nb-chars="462"><span class="idea" data-nb-ref-number="74" id="idea74" data-nb-words="77" data-nb-chars="462">Ať&nbsp;už&nbsp;se&nbsp;dálo cokoli, poslal jsem okamžitě pro rukopisy a&nbsp;dostal jsem tu&nbsp;pomíchanou hromadu ve&nbsp;dvou kufřících a&nbsp;v&nbsp;jedné aktovce; o&nbsp;třetím kufříku, který obsahoval asi sto rukopisů, většinou povídek, bylo mi&nbsp;řečeno, že&nbsp;se&nbsp;někde ztratil! V&nbsp;poslední době měli mnoho finančních nesnází a&nbsp;několikrát se&nbsp;museli stěhovat. Paní L. byla nucena… ale nebudu zde říkat všechno. Postačí říci, že&nbsp;měl takový konec, o&nbsp;jakém by&nbsp;bylo jeho realistické pero rádo satiricky napsalo.</span></p>
          <p class="chunk" data-nb-ref-number="75" data-nb-words="94" data-nb-chars="556"><span class="idea" data-nb-ref-number="75" id="idea75" data-nb-words="94" data-nb-chars="556">Když byly rukopisy nakonec roztříděny, uspořádány a&nbsp;přečteny, byly z&nbsp;toho dva malé svazky vynikajících povídek, jež dosud nebyly tištěny, kdežto věci, jež z&nbsp;povídek otiskoval, byly takřka vesměs bezcenné. Byl mezi tím také pokus o&nbsp;líbivou komedii, jak jsem se&nbsp;o&nbsp;ní již zmínil, a&nbsp;to byla nešťastná záležitost, a&nbsp;byl tu&nbsp;i&nbsp;útlý, velmi útlý, avšak kouzelný svazek veršů, pokud by&nbsp;se&nbsp;někdy pro ně&nbsp;našel nějaký nakladatel&nbsp;– je&nbsp;to&nbsp;svrchovaně půvabná sbírka, prokazující potěšující smysl pro formu, barvu i&nbsp;cit. Uspořádal jsem to, jak jsem nejlépe uměl a&nbsp;nakonec&nbsp;–</span></p>
          <p class="chunk" data-nb-ref-number="76" data-nb-words="4" data-nb-chars="27"><span class="idea" data-nb-ref-number="76" id="idea76" data-nb-words="4" data-nb-chars="27">Ale dosud zůstaly nevydány.</span></p>
        </section>
        <section>
          <p class="chunk" data-nb-ref-number="77" data-nb-words="350" data-nb-chars="2132"><span class="idea" data-nb-ref-number="77" id="idea77" data-nb-words="350" data-nb-chars="2132">P.&nbsp;S. Pokud jde o&nbsp;úhrn díla, které po&nbsp;sobě L. zanechal, o&nbsp;to nejlepší z&nbsp;něho, možno o&nbsp;něm říci, že&nbsp;sice nebyl velký psycholog, ale v&nbsp;jeho předstírání byla občas jakási sebejistota, jež vyvolávala dojem, jako by&nbsp;byl psycholog. Neměl dosud také žádný určitý umělecký názor ani vlastní hotový styl, neboť napodoboval někdy de&nbsp;Maupassanta, někdy O.&nbsp;Henryho, jindy mu&nbsp;zase byl vzorem Poe; ale nutno též říci, že&nbsp;se&nbsp;pomalu a&nbsp;s&nbsp;jistotou blížil původnímu, silnému a&nbsp;průzračnému výrazu a&nbsp;přirozenosti. Někdy měl sklon k&nbsp;hodně okázalé technice, jindy zase k&nbsp;chladné, dokonce drsné jednoduchosti. Ale přece jen vždy v&nbsp;něm byla barvitost, krása, přirozenost, a&nbsp;bylo-li třeba, i&nbsp;břitkost. Jako jeho zbožňovaný de&nbsp;Maupassant neměl žádné mravní ani příliš silné sociální předsudky, žádnou vskutku velikou nebo znepokojující představivost, žádné příliš velké bohatství spletitých nápadů. Viděl v&nbsp;Americe a&nbsp;v&nbsp;životě něco, co&nbsp;má&nbsp;namalovat, jako všichni mistři vidí život a&nbsp;malují jej. Měl skutečné nadání pro satiru, ale kupodivu nikdy nevyužil všech svých možností. Přece jen v&nbsp;něm zůstala jistá předpojatost, které dovoloval, aby porušovala plynulé uspořádání barev. Zároveň se&nbsp;však nedal znepokojit tolika věcmi, které v&nbsp;Americe právě tak jako kdekoli jinde dorážejí na&nbsp;náročné a&nbsp;opravdové autory&nbsp;– ubránil se&nbsp;předsudku proti přirozenosti a&nbsp;upřímnosti v&nbsp;intelektuálních záležitostech a&nbsp;v&nbsp;pohledu na&nbsp;život a&nbsp;nedal se&nbsp;v&nbsp;základě znepokojit obtížemi, jež z&nbsp;toho vyplývají a&nbsp;jež ve&nbsp;všech dobách zabraňují lidem tak nadaným nabýt jmění&nbsp;– a&nbsp;v&nbsp;těchto věcech to&nbsp;s&nbsp;ním brzy mohlo být ještě mnohem lepší. Kdyby byl žil dál, jistě by&nbsp;se&nbsp;byl dostal sám k&nbsp;sobě. Jeho schopnost přesného a&nbsp;citlivého pozorování, literární vkus, energie v&nbsp;práci i&nbsp;hrdost na&nbsp;ni, to&nbsp;všechno by&nbsp;ho&nbsp;tam bylo přivedlo. Jinak tomu ani nemohlo být. Soudím-li podle rychlosti, s&nbsp;níž pracoval, podle toho, kolik práce udělal za&nbsp;rok a&nbsp;co po&nbsp;sobě zanechal, bylo by&nbsp;stačilo ještě deset let a&nbsp;byl by&nbsp;se&nbsp;stal trvalou, možná velkou postavou v&nbsp;panteonu americké literatury. Není vyloučeno, že&nbsp;bude jako taková postava uznáván, jestliže ne&nbsp;pro nic jiného, tedy pro nepochybnou slibnost svého génia.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./americke_osudy_013.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>